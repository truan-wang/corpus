宋词三百首全文
瑾昀根据http://cls.hs.yzu.edu.tw/Tz300/tz/tz3/tz3.htm整理
○为分片符号，★表缺字。
其中已经补全的big5缺字有
「刬」（萋萋刬尽还生、刬地东风欺客梦）
「槅」（时叩窗槅）
「疁」（韩疁）
「𣨼」（𣨼酒只依然）
「牥」（潘牥）
「瘗」（愁草瘗花铭、瘗玉埋香）
「帊」（钿车罗帊）
「琤」（重头歌韵响琤琮）
「悭」（因甚天也悭春）
还未解决的有「雕弓★（扌笮，同「射」）柳」

词牌:木兰花
作者:钱惟演
词文:城上风光莺语乱。城下烟波春拍岸。绿杨芳草几时休，泪眼愁肠先已断。○情怀渐觉成衰晚。鸾镜朱颜惊暗换。昔年多病厌芳尊，今日芳尊惟恐浅。

词牌:苏幕遮
作者:范仲淹
词文:碧云天，黄叶地。秋色连波，波上寒烟翠。山映斜阳天接水。芳草无情，更在斜阳外。○黯乡魂，追旅思。夜夜除非，好梦留人睡。明月楼高休独倚。酒入愁肠，化作相思泪。

词牌:渔家傲
作者:范仲淹
词文:塞下秋来风景异。衡阳雁去无留意。四面边声连角起。千嶂里。长烟落日孤城闭。○浊酒一杯家万里。燕然未勒归无计。羌管悠悠霜满地。人不寐。将军白发征夫泪。

词牌:御街行
作者:范仲淹
词文:纷纷坠叶飘香砌。夜寂静、寒声碎。真珠帘卷玉楼空，天淡银河垂地。年年今夜，月华如练，长是人千里。○愁肠已断无由醉。酒未到、先成泪。残灯明灭枕头敧。谙尽孤眠滋味。都来此事，眉间心上，无计相回避。

词牌:千秋岁
作者:张先
词文:数声𫛸𫛞。又报芳菲歇。惜春更选残红折。雨轻风色暴，梅子青时节。永丰柳，无人尽日飞花雪。○莫把么弦拨。怨极弦能说。天不老，情难绝。心似双丝网，中有千千结。夜过也，东窗未白孤灯灭。

词牌:菩萨蛮
作者:张先
词文:哀筝一弄湘江曲。声声写尽湘波绿。纤指十三弦。细将幽恨传。○当筵秋水慢。玉柱斜飞雁。弹到断肠时。春山眉黛低。

词牌:醉垂鞭
作者:张先
词文:双蝶绣罗裙。东池宴。初相见。朱粉不深匀。闲花淡淡春。○细看诸处好。人人道。柳腰身。昨日乱山昏。来时衣上云。

词牌:一丛花令
作者:张先
词文:伤高怀远几时穷。无物似情浓。离愁正引千丝乱，更东陌、飞絮蒙蒙。嘶骑渐遥，征尘不断，何处认郎踪。○双鸳池沼水溶溶。南北小桡通。梯横画阁黄昏后，又还是、斜月帘栊。沈恨细思，不如桃杏，犹解嫁东风。

词牌:天仙子
作者:张先
词文:水调数声持酒听。午醉醒来愁未醒。送春春去几时回，临晚镜。伤流景。往事后期空记省。○沙上并禽池上暝。云破月来花弄影。重重帘幕密遮灯，风不定。人初静。明日落红应满径。

词牌:青门引
作者:张先
词文:乍暖还轻冷。风雨晚来方定。庭轩寂寞近清明，残花中酒，又是去年病。○楼头画角风吹醒。入夜重门静。那堪更被明月，隔墙送过秋千影。

词牌:生查子
作者:张先
词文:含羞整翠鬟，得意频相顾。雁柱十三弦，一一春莺语。○娇云容易飞，梦断知何处。深院锁黄昏，阵阵芭蕉雨。

词牌:浣溪沙
作者:晏殊
词文:一曲新词酒一杯。去年天气旧亭台。夕阳西下几时回。○无可奈何花落去，似曾相识燕归来。小园香径独徘徊。

词牌:浣溪沙
作者:晏殊
词文:一向年光有限身。等闲离别易销魂。酒筵歌席莫辞频。○满目山河空念远，落花风雨更伤春。不如怜取眼前人。

词牌:清平乐
作者:晏殊
词文:红笺小字，说尽平生意。鸿雁在云鱼在水，惆怅此情难寄。○斜阳独倚西楼，遥山恰对帘钩。人面不知何处，绿波依旧东留。

词牌:清平乐
作者:晏殊
词文:金风细细。叶叶梧桐坠。绿酒初尝人易醉。一枕小窗浓睡。○紫薇朱槿花残。斜阳却照阑干。双燕欲归时节，银屏昨夜微寒。

词牌:木兰花
作者:晏殊
词文:池塘水绿风微暖。记得玉真初见面。重头歌韵响琤琮，入破舞腰红乱旋。○玉钩阑下香阶畔。醉后不知斜日晚。当时共我赏花人，点检如今无一半。

词牌:木兰花
作者:晏殊
词文:燕鸿过后莺归去。细算浮生千万绪。长于春梦几多时，散似秋云无觅处。○闻琴解佩神仙侣。挽断罗衣留不住。劝君莫作独醒人，烂醉花间应有数。

词牌:玉楼春
作者:晏殊
词文:绿杨芳草长亭路。年少抛人容易去。楼头残梦五更钟，花低离愁三月雨。○无情不似多情苦。一寸还成千万缕。天涯地角有穷时，只有相思无尽处。

词牌:踏莎行
作者:晏殊
词文:祖席离歌，长亭别宴。香尘已隔犹回面。居人匹马映林嘶，行人去棹依波转。○画阁魂消，高楼目断。斜阳只送平波远。无穷无尽是离愁，天涯地角寻思遍。

词牌:踏莎行
作者:晏殊
词文:小径红稀，芳郊绿遍。高台树色阴阴见。春风不解禁杨花，蒙蒙乱扑行人面。○翠叶藏莺，朱帘隔燕。炉香静逐游丝转。一场愁梦酒醒时，斜阳却照深深院。

词牌:踏莎行
作者:晏殊
词文:碧海无波，瑶台有路。思量便合双飞去。当时轻别意中人，山长水远知何处。○绮席凝尘，香闺掩雾，红牋小字凭谁附。高楼目尽欲黄昏，梧桐叶上萧萧雨。

词牌:蝶恋花
作者:晏殊
词文:六曲阑干偎碧树，杨柳风轻，展尽黄金缕，谁把钿筝移玉柱，穿帘海燕双飞去。○满眼游丝兼落絮，红杏开时，一霎清明雨，浓睡觉来莺乱语，惊残好梦无寻处。

词牌:凤箫吟
作者:韩缜
词文:锁离愁，连绵无际，来时陌上初熏。绣帏人念远，暗垂珠泪泣，送征轮。长行长在眼，更重重、远水孤云。但望极，楼高尽日，目断王孙。○消魂。池塘别后，曾行处、绿妒轻裙。恁时携素手，乱花飞絮里，缓步香茵。朱颜空自改，向年年、芳意长新。遍绿野，嬉游醉眼，莫负青春。

词牌:木兰花
作者:宋祁
词文:东城渐觉风光好。縠皱波纹迎客棹。绿杨烟外晓云轻，红杏枝头春意闹。○浮生长恨欢娱少。肯爱千金轻一笑。为君持酒劝斜阳，且向花间留晚照。

词牌:采桑子
作者:欧阳修
词文:群芳过后西湖好，狼藉残红。飞絮蒙蒙。垂柳阑干尽日风。○笙歌散尽游人去，始觉春空。垂下帘栊。双燕归来细雨中。

词牌:诉衷情
作者:欧阳修
词文:清晨帘幕卷轻霜。呵手试梅妆。都缘自有离恨，故画作、远山长。○思往事，惜流芳。易成伤。拟歌先敛，欲笑还颦，最断人肠。

词牌:踏莎行
作者:欧阳修
词文:候馆梅残，溪桥柳细。草薰风暖摇征辔。离愁渐远渐无穷，迢迢不断如春水。○寸寸柔肠，盈盈粉泪。楼高莫近危阑倚。平芜尽处是春山，行人更在春山外。

词牌:蝶恋花
作者:欧阳修
词文:庭院深深深几许。杨柳堆烟，帘幕无重数。玉勒雕鞍游冶处。楼高不见章台路。○雨横风狂三月暮。门掩黄昏，无计留春住。泪眼问花花不语。乱红飞过秋千去。

词牌:蝶恋花
作者:欧阳修
词文:谁道闲情抛弃久。每到春来，惆怅还依旧。日日花前常病酒。不辞镜里朱颜瘦。○河畔青芜堤上柳。为问新愁，何事年年有。独立小桥风满袖。平林新月人归后。

词牌:蝶恋花
作者:欧阳修
词文:几日行云何处去。忘了归来，不道春将暮。百草千花寒食路。香车系在谁家树。○泪眼倚楼频独语。双燕来时，陌上相逢否。撩乱春愁如柳絮。依依梦里无寻处。

词牌:木兰花
作者:欧阳修
词文:别后不知君远近。触目凄凉多少闷。渐行渐远渐无书，水阔鱼沈何处问。○夜深风竹敲秋韵。万叶千声皆是恨。故欹单枕梦中寻，梦又不成灯又烬。

词牌:临江仙
作者:欧阳修
词文:柳外轻雷池上雨，雨声滴碎荷声。小楼西角断虹明。阑干私倚处，待得月华生。○燕子飞来窥画栋，玉钩垂下帘旌。凉波不动簟纹平。水精双枕畔，傍有堕钗横。

词牌:浣溪沙
作者:欧阳修
词文:堤上游人逐画船。拍堤春水四垂天。绿杨楼外出秋千。○白发戴花君莫笑，六么催拍盏频传。人生何处似尊前。

词牌:浪淘沙令
作者:欧阳修
词文:把酒祝东风。且共从容。垂杨紫陌洛城东。总是当时携手处，游遍芳丛。○聚散苦匆匆。此恨无穷。今年花胜去年红。可惜明年花更好，知与谁同。

词牌:青玉案
作者:欧阳修
词文:一年春事都来几。早过了、三之二。绿暗红嫣浑可事。绿杨庭院，暖风帘幕，有个人憔悴。○买花载酒长安市。又争似、家山见桃李。不枉东风吹客泪，相思难表，梦魂无据，惟有归来是。

词牌:多丽
作者:聂冠卿
词文:想人生，美景良辰堪惜。问其间、赏心乐事，古来难是并得。况东城、凤台沁苑，泛晴波、浅照金碧。露洗华桐，烟霏丝柳，绿阴摇曳，荡春一色。画堂迥、玉簪琼佩，高会尽词客。清歌久、重然绛蜡，别就瑶席。○有翩若惊鸿体态，暮为行雨标格。逞朱唇、缓歌妖丽，似听流莺乱花隔。慢舞萦回，娇鬟低亸，腰肢纤细困无力。忍分散、彩云归后，何处更寻觅。休辞醉，明月好花，莫慢轻掷。

词牌:曲玉管
作者:柳永
词文:陇首云飞，江边日晚，烟波满目凭阑久。一望关河萧索，千里清秋。忍凝眸。○杳杳神京，盈盈仙子，别来锦字终难偶。断雁无凭，冉冉飞下汀洲。思悠悠。○暗想当初，有多少、幽欢佳会，岂知聚散难期，翻成雨恨云愁。阻追游。每登山临水，惹起平生心事，一场消黯，永日无言，却下层楼。

词牌:双调：雨霖铃
作者:柳永
词文:寒蝉凄切。对长亭晚，骤雨初歇。都门帐饮无绪，方留恋处、兰舟催发。执手相看泪眼，竟无语凝噎。念去去、千里烟波，暮霭沈沈楚天阔。○多情自古伤离别。更那堪、冷落清秋节。今宵酒醒何处，杨柳岸、晓风残月。此去经年，应是良辰、好景虚设。便纵有、千种风情，更与何人说。

词牌:蝶恋花
作者:柳永
词文:伫倚危楼风细细。望极春愁，黯黯生天际。草色烟光残照里。无言谁会凭阑意。○拟把疏狂图一醉。对酒当歌，强乐还无味。衣带渐宽终不悔，为伊消得人憔悴。

词牌:采莲令
作者:柳永
词文:月华收，云淡霜天曙。西征客、此时情苦。翠娥执手，送临歧，轧轧开朱户。千娇面、盈盈伫立，无言有泪，断肠争忍回顾。○一叶兰舟，便恁急桨凌波去。贪行色、岂知离绪。万般方寸，但饮恨，脉脉同谁语。更回首、重城不见，寒江天外，隐隐两三烟树。

词牌:浪淘沙慢
作者:柳永
词文:梦觉、透窗风一线，寒灯吹息。那堪酒醒，又闻空阶，夜雨频滴。嗟因循、久作天涯客。负佳人、几许盟言，便忍把、从前欢会，陡顿翻成忧戚。○愁极。再三追思，洞房深处，几度饮散歌阑，香暖鸳鸯被，岂暂时疏散，费伊心力。𣨼云尤雨，有万般千种，相怜相惜。○恰到如今，天长漏永，无端自家疏隔。知何时、却拥秦云态，愿低帏昵枕，轻轻细说与，江乡夜夜，数寒更思忆。

词牌:定风波慢
作者:柳永
词文:自春来、惨绿愁红，芳心是事可可。日上花稍，莺穿柳带，犹压香衾卧。暖酥消，腻云亸。终日厌厌倦梳裹。无那。恨薄情一去，音书无个。○早知恁般么。悔当初、不把雕鞍锁。向鸡窗、只与蛮牋象管，拘束教吟课。镇相随，莫抛躲。针线闲拈伴伊坐。和我。免使年少，光阴虚过。

词牌:少年游
作者:柳永
词文:长安古道马迟迟。高柳乱蝉嘶。夕阳岛外，秋风原上，目断四天垂。○归云一去无踪迹，何处是前期。狎兴生疏，酒徒萧索，不似去年时。

词牌:戚氏：中吕调
作者:柳永
词文:晚秋天。一霎微雨洒庭轩。槛菊萧疏，井梧零乱，惹残烟。凄然。望江关。飞云黯淡夕阳间。当时宋玉悲感，向此临水与登山。远道迢递，行人凄楚，倦听陇水潺湲。正蝉吟败叶，蛩响衰草，相应喧喧。○孤馆度日如年。风露渐变，悄悄至更阑。长天净，绛河清浅，皓月婵娟。思绵绵。夜永对景，那堪屈指，暗想从前。未名未禄，绮陌红楼，往往经岁迁延。○帝里风光好，当年少日，暮宴朝欢。况有狂朋怪侣，遇当歌对酒竞留连。别来迅景如梭，旧游似梦，烟水程何限。念利名、憔悴长萦绊。追往事、空惨愁颜。漏箭移、稍觉轻寒。渐呜咽、画角数声残。对闲窗畔，停灯向晓，抱影无眠。

词牌:夜半乐
作者:柳永
词文:冻云黯淡天气，扁舟一叶，乘兴离江渚。渡万壑千岩，越溪深处。怒涛渐息，樵风乍起，更闻商旅相呼。片帆高举。泛画鹢、翩翩过南浦。○望中酒旆闪闪，一簇烟村，数行霜树。残日下，渔人鸣榔归去。败荷零落，衰杨掩映，岸边两两三三，浣沙游女，避行客、含羞笑相语。○到此因念，绣阁轻抛，浪萍难驻。叹后约丁宁竟何据。惨离怀，空恨岁晚归期阻。凝泪眼、杳杳神京路。断鸿声远长天暮。

词牌:玉蝴蝶
作者:柳永
词文:望处雨收云断，凭阑悄悄，目送秋光。晚景萧疏，堪动宋玉悲凉。水风轻、苹花渐老，月露冷、梧叶飘黄。遣情伤。故人何在，烟水茫茫。○难忘。文期酒会，几孤风月，屡变星霜。海阔山遥，未知何处是潇湘。念双燕、难凭音信，指暮天、空识归航。黯相望。断鸿声里，立尽斜阳。

词牌:八声甘州
作者:柳永
词文:对潇潇暮雨洒江天，一番洗清秋。渐霜风凄紧，关河冷落，残照当楼。是处红衰翠减，苒苒物华休。惟有长江水，无语东流。○不忍登高临远，望故乡渺邈，归思难收。叹年来踪迹，何事苦淹留。想佳人、妆楼颙望，误几回、天际识归舟。争知我、倚阑干处，正恁凝愁。

词牌:迷神引
作者:柳永
词文:一叶扁舟轻帆卷。暂泊楚江南岸。孤城暮角，引胡笳怨。水茫茫，平沙雁、旋惊散。烟敛寒林簇，画屏展。天际遥山小，黛眉浅。○旧赏轻抛，到此成游宦。觉客程劳，年光晚。异乡风物，忍萧索、当愁眼。帝城赊，秦楼阻，旅魂乱。芳草连空阔，残照满。佳人无消息，断云远。

词牌:竹马子
作者:柳永
词文:登孤垒荒凉，危亭旷望，静临烟渚。对雌霓挂雨，雄风拂槛，微收残暑。渐觉一叶惊秋，残蝉噪晚，素商时序。览景想前欢，指神京，非雾非烟深处。○向此成追感，新愁易积，故人难聚。凭高尽日凝伫。赢得消魂无语。极目霁霭霏微，暝鸦零乱，萧索江城暮。南楼画角，又送残阳去。

词牌:临江仙慢
作者:柳永
词文:梦觉小庭院，冷风淅淅，疏雨潇潇。绮窗外，秋声败叶狂飙。心摇。奈寒漏永，孤帏悄，泪烛空烧。无端处，是绣衾鸳枕，闲过今宵。○萧条。牵情系恨，争向年少偏饶。觉新来、憔悴旧日风标。魂消。念欢娱事，烟波阻、后约方遥。还经岁，问怎生禁得，如许无聊。

词牌:桂枝香
作者:王安石
词文:登临送目。正故国晚秋，天气初肃。千里澄江似练，翠峰如簇。归帆去棹残阳里，背西风、酒旗斜矗。彩舟云淡，星河鹭起，画图难足。○念往昔、繁华竞逐。叹门外楼头，悲恨相续。千古凭高，对此漫嗟荣辱。六朝旧事如流水，但寒烟、衰草凝绿。至今商女，时时犹唱，后庭遗曲。

词牌:千秋岁引
作者:王安石
词文:别馆寒砧，孤城画角。一派秋声入寥廓。东归燕从海上去，南来雁向沙头落。楚台风，庾楼月，宛如昨。○无奈被些名利缚。无奈被他情担阁。可惜风流总闲却。当初谩留华表语，而今误我秦楼约。梦阑时，酒醒后，思量著。

词牌:清平乐
作者:王安国
词文:留春不住。费尽莺儿语。满地残红宫锦污。昨夜南园风雨。○小怜初上琵琶。晓来思绕天涯。不肯画堂朱户，春风自在杨花。

词牌:临江仙
作者:晏几道
词文:梦后楼台高锁，酒醒帘幕低垂。去年春恨却来时。落花人独立，微雨燕双飞。○记得小苹初见，两重心字罗衣。琵琶弦上说相思。当时明月在，曾照彩云归。

词牌:蝶恋花
作者:晏几道
词文:梦入江南烟水路。行尽江南，不与离人遇。睡里消魂无说处。觉来惆怅消魂误。○欲尽此情书尺素。浮雁沈鱼，终了无凭据。却倚缓弦歌别绪。断肠移破秦筝柱。

词牌:蝶恋花
作者:晏几道
词文:醉别西楼醒不记。春梦秋云，聚散真容易。斜月半窗还少睡。画屏闲展吴山翠。○衣上酒痕诗里字。点点行行，总是凄凉意。红烛自怜无好计。夜寒空替人垂泪。

词牌:鹧鸪天
作者:晏几道
词文:彩袖殷勤捧玉钟。当年拚却醉颜红。舞低杨柳楼心月，歌尽桃花扇底风。○从别后，忆相逢。几回魂梦与君同。今宵賸把银釭照，犹恐相逢是梦中。

词牌:鹧鸪天
作者:晏几道
词文:醉拍春衫惜旧香。天将离恨恼疏狂。年年陌上生秋草，日日楼中到夕阳。○云渺渺，水茫茫。征人归路许多长。相思本是无凭语，莫向花牋费泪行。

词牌:生查子
作者:晏几道
词文:金鞍美少年，去跃青骢马。牵系玉楼人，绣被春寒夜。○消息未归来，寒食梨花谢。无处说相思，背面秋千下。

词牌:生查子
作者:晏几道
词文:关山魂梦长，塞雁音书少。两鬓可怜青，只为相思老。○归梦碧纱窗，说与人人道。真个别离难，不似相逢好。

词牌:木兰花
作者:晏几道
词文:东风又作无情计。艳粉娇红吹满地。碧楼帘影不遮愁，还似去年今日意。○谁知错管春残事。到处登临曾费泪。此时金盏直须深，看尽落花能几醉。

词牌:木兰花
作者:晏几道
词文:秋千院落重帘暮。彩笔闲来题绣户。墙头丹杏雨余花，门外绿杨风后絮。○朝云信断知何处。应作襄王春梦去。紫骝认得旧游踪，嘶过画桥东畔路。

词牌:清平乐
作者:晏几道
词文:留人不住。醉解兰舟去。一棹碧涛春水路。过尽晓莺啼处。○渡头杨柳青青。枝枝叶叶离情。此后锦书休寄，画楼云雨无凭。

词牌:阮郎归
作者:晏几道
词文:旧香残粉似当初。人情恨不如。一春犹有数行书。秋来书更疏。○衾凤冷，枕鸳孤。愁肠待酒舒。梦魂纵有也成虚。那堪和梦无。

词牌:阮郎归
作者:晏几道
词文:天边金掌露成霜。云随雁字长。绿杯红袖趁重阳。人情似故乡。○兰佩紫，菊簪黄。殷勤理旧狂。欲将沈醉换悲凉。清歌莫断肠。

词牌:六么令
作者:晏几道
词文:绿阴春尽，飞絮绕香阁。晚来翠眉宫样，巧把远山学。一寸狂心未说，已向横波觉。画帘遮匝。新翻曲妙，暗许闲人带偷搯。○前度书多隐语，意浅愁难答。昨夜诗有回文，韵险还慵押。都待笙歌散了，记取来时霎。不消红蜡。闲云归后，月在庭花旧阑角。

词牌:御街行
作者:晏几道
词文:街南绿树春饶絮。雪满游春路。树头花艳杂娇云，树底人家朱户。北楼闲上，疏帘高卷，直见街南树。○阑干倚尽犹慵去。几度黄昏雨。晚春盘马踏青苔，曾傍绿阴深驻。落花犹在，香屏空掩，人面知何处。

词牌:虞美人
作者:晏几道
词文:曲阑干外天如水。昨夜还曾倚。初将明月比佳期。长向月圆时候、望人归。○罗衣著破前香在。旧意谁教改。一春离恨懒调弦。犹有两行闲泪、宝筝前。

词牌:留春令
作者:晏几道
词文:画屏天畔，梦回依约，十洲云水。手撚红牋寄人书，写无限、伤春事。○别浦高楼曾漫倚。对江南千里。楼下分流水声中，有当日、凭高泪。

词牌:思远人
作者:晏几道
词文:红叶黄花秋意晚，千里念行客。看飞云过尽，归鸿无信，何处寄书得。○泪弹不尽临窗滴。就砚旋研墨。渐写到别来，此情深处，红牋为无色。

词牌:满庭芳
作者:晏几道
词文:南苑吹花，西楼题叶，故园欢事重重。凭阑秋思，闲记旧相逢。几处歌云梦雨，可怜便、流水西东。别来久，浅情未有，锦字系征鸿。○年光还少味，开残槛菊，落尽溪桐。漫留得，尊前，淡月凄风。此恨谁堪共说，清愁付、绿酒杯中。佳期在，归时待把，香袖看啼红。

词牌:水调歌头
作者:苏轼
词文:明月几时有，把酒问青天。不知天上宫阙，今夕是何年。我欲乘风归去，又恐琼楼玉宇，高处不胜寒。起舞弄清影，何似在人间。○转朱阁，低绮户，照无眠。不应有恨，何事长向别时圆。人有悲欢离合，月有阴晴圆缺，此事古难全。但愿人长久，千里共婵娟。

词牌:水龙吟
作者:苏轼
词文:似花还似非花，也无人惜从教坠。抛家傍路，思量却是，无情有思。萦损柔肠，困酣娇眼，欲开还闭。梦随风万里，寻郎去处，又还被、莺呼起。○不恨此花飞尽，恨西园、落红难缀。晓来雨过，遗踪何在，一池萍碎。春色三分，二分尘土，一分流水。细看来，不是杨花，点点是离人泪。

词牌:念奴娇
作者:苏轼
词文:大江东去，浪淘尽、千古风流人物。故垒西边，人道是、三国周郎赤壁。乱石崩云，惊涛裂岸，卷起千堆雪。江山如画，一时多少豪杰。○遥想公瑾当年，小乔初嫁了，雄姿英发。羽扇纶巾，谈笑间、强虏灰飞烟灭。故国神游，多情应笑，我早生华发。人间如梦，一尊还酹江月。

词牌:永遇乐
作者:苏轼
词文:明月如霜，好风如水，清景无限。曲港跳鱼，圆荷泻露，寂寞无人见。𬘘如三鼓，铿然一叶，黯黯梦云惊断。夜茫茫，重寻无处，觉来小园行遍。○天涯倦客，山中归路，望断故园心眼。燕子楼空，佳人何在，空锁楼中燕。古今如梦，何曾梦觉，但有旧欢新怨。异时对，黄楼夜景，为余浩叹。

词牌:洞仙歌
作者:苏轼
词文:冰肌玉骨，自清凉无汗。水殿风来暗香满。绣帘开、一点明月窥人，人未寝，敧枕钗横鬓乱。○起来携素手，庭户无声，时见疏星渡河汉。试问夜如何，夜已三更，金波淡、玉绳低转。但屈指、西风几时来，又不道、流年暗中偷换。

词牌:卜算子
作者:苏轼
词文:缺月挂疏桐，漏断人初静。时见幽人独往来，缥缈孤鸿影。○惊起却回头，有恨无人省，拣尽寒枝不肯栖，寂寞沙洲冷。

词牌:青玉案
作者:苏轼
词文:三年枕上吴中路。遣黄犬、随君去。若到松江呼小渡。莫惊鸳鹭，四桥尽是，老子经行处。○辋川图上看春暮。常记高人右丞句。作个归期天定许。春衫犹是，小蛮针线，曾湿西湖雨。

词牌:临江仙
作者:苏轼
词文:夜饮东坡醒复醉，归来仿佛三更。家童鼻息已雷鸣。敲门都不应，倚杖听江声。○长恨此身非我有，何时忘却营营。夜阑风静縠纹平。小舟从此逝，江海寄余生。

词牌:定风波
作者:苏轼
词文:莫听穿林打叶声。何妨吟啸且徐行。竹杖芒鞋轻胜马。谁怕。一蓑烟雨任平生。○料峭春风吹酒醒。微冷。山头斜照却相迎。回首向来萧瑟处。归去。也无风雨也无晴。

词牌:江神子
作者:苏轼
词文:十年生死两茫茫。不思量。自难忘。千里孤坟，无处话凄凉。纵使相逢应不识，尘满面，鬓如霜。○夜来幽梦忽还乡。小轩窗。正梳妆。相顾无言，惟有泪千行。料得年年断肠处，明月夜，短松冈。

词牌:木兰花令
作者:苏轼
词文:霜余已失长淮阔。空听潺潺清颍歇。佳人犹唱醉翁词，四十三年如电抹。○草头秋露如珠滑。三五盈盈还二八。与余同是识翁人，惟有西湖波底月。

词牌:贺新郎
作者:苏轼
词文:乳燕飞华屋。悄无人、槐阴转午，晚凉新浴。手弄生绡白团扇，扇手一时似玉。渐困倚、孤眠清熟。帘外谁来推绣户，枉教人、梦断瑶台曲。又却是，风敲竹。○石榴半吐红巾蹙。待浮花浪蕊都尽，伴君幽独。秾艳一枝细看取，芳意千重似束。又恐被、秋风惊绿。若待得君来向此，花前对酒不忍触。共粉泪，两簌簌。

词牌:定风波
作者:黄庭坚
词文:万里黔中一漏天。屋居终日似乘船。及至重阳天也霁。催醉。鬼门关近蜀江前。○莫笑老翁犹气岸。君看。几人白发上华颠。戏马台前追两谢。驰射。风情犹拍古人肩。

词牌:鹧鸪天
作者:黄庭坚
词文:黄菊枝头生晓寒。人生莫放酒杯干。风前横笛斜吹雨，醉里簪花倒著冠。○身健在，且加餐。舞裙歌板尽情欢。黄花白发相牵挽，付与时人冷眼看。

词牌:望海潮
作者:秦观
词文:梅英疏淡，冰澌溶泄，东风暗换年华。金谷俊游，铜驼巷陌，新晴细履平沙。长记误随车。正絮翻蝶舞，芳思交加。柳下桃蹊，乱分春色到人家。○西园夜饮鸣笳。有华灯碍月，飞盖妨花。兰苑未空，行人渐老，重来是事堪嗟。烟暝酒旗斜。但倚楼极目，时见栖鸦。无奈归心，暗随流水到天涯。

词牌:八六子
作者:秦观
词文:倚危亭。恨如芳草，萋萋刬尽还生。念柳外青骢别后，水边红袂分时，怆然暗惊。○无端天与娉婷。夜月一帘幽梦，春风十里柔情。怎奈向欢娱，渐随流水，素弦声断，翠绡香减，那堪片片飞花弄晚，蒙蒙残雨笼晴。正销凝。黄鹂又啼数声。

词牌:满庭芳
作者:秦观
词文:山抹微云，天黏衰草，画角声断谯门。暂停征棹，聊共引离尊。多少蓬莱旧事，空回首、烟霭纷纷。斜阳外，寒鸦数点，流水绕孤村。○销魂。当此际，香囊暗解，罗带轻分。谩赢得、青楼薄幸名存。此去何时见也，襟袖上、空惹啼痕。伤情处，高城望断，灯火已黄昏。

词牌:满庭芳
作者:秦观
词文:晓色云开，春随人意，骤雨才过还晴。古台芳榭，飞燕蹴红英。舞困榆钱自落，秋千外、绿水桥平。东风里，朱门映柳，低按小秦筝。○多情。行乐处，珠钿翠盖，玉辔红缨。渐酒空金榼，花困蓬瀛。豆蔻梢头旧恨，十年梦、屈指堪惊。凭阑久，疏烟淡日，寂寞下芜城。

词牌:踏莎行
作者:秦观
词文:雾失楼台，月迷津渡。桃源望断无寻处。可堪孤馆闭春寒，杜鹃声里斜阳暮。○驿寄梅花，鱼传尺素。砌成此恨无重数。郴江幸自绕郴山，为谁流下潇湘去。

词牌:鹧鸪天
作者:秦观
词文:枝上流莺和泪闻。新啼痕间旧啼痕。一春鱼雁无消息，千里关山劳梦魂。○无一语，对芳尊。安排肠断到黄昏。甫能炙得灯儿了，雨打梨花深闭门。

词牌:减字木兰花
作者:秦观
词文:天涯旧恨。独自凄凉人不问。欲见回肠。断尽金𬬻小篆香。○黛蛾长敛。任是春风吹不展。因倚危楼。过尽飞鸿字字愁。

词牌:浣溪沙
作者:秦观
词文:漠漠轻寒上小楼。晓阴无赖似穷秋。淡烟流水画屏幽。○自在飞花轻似梦，无边丝雨细如愁。宝帘闲挂小银钩。

词牌:阮郎归
作者:秦观
词文:湘天风雨破寒初。深沈庭院虚。丽谯吹罢小单于。迢迢清夜徂。○乡梦断，旅魂孤。峥嵘岁又除。衡阳犹有雁传书。郴阳和雁无。

词牌:绿头鸭
作者:晁端礼（又作晁元礼）
词文:晚云收，淡天一片琉璃。烂银盘、来从海底，皓色千里澄辉。莹无尘、素娥淡伫，静可数、丹桂参差。玉露初零，金风未凛，一年无似此佳时。露坐久，疏萤时度，乌鹊正南飞。瑶台冷，栏干凭暖，欲下迟迟。○念佳人、音尘别后，对此应解相思。最关情、漏声正永，暗断肠、花阴偷移。料得来宵，清光未减，阴晴天气又争知。共凝恋、如今别后，还是隔年期。人强健，清尊素影，长愿相随。

词牌:蝶恋花
作者:赵令畤
词文:欲减罗衣寒未去。不卷珠帘，人在深深处。红杏枝头花几许。啼痕止恨清明雨。○尽日沈烟香一缕。宿雨醒迟，恼破春情绪。飞燕又将归信误。小屏风上西江路。

词牌:蝶恋花
作者:赵令畤
词文:卷絮风头寒欲尽。坠粉飘香，日日红成阵。新酒又添残酒困。今春不减前春恨。○蝶去莺飞无处问。隔水高楼，望断双鱼信。恼乱横波秋一寸。斜阳只与黄昏近。

词牌:清平乐
作者:赵令畤
词文:春风依旧。著意随堤柳。搓得蛾儿黄欲就。天气清明时候。○去年紫陌青门。今宵雨魄云魂。断送一生憔悴，只销几个黄昏。

词牌:风流子
作者:张耒
词文:亭皋木叶下，重阳近，又是捣衣秋。奈愁入庾肠，老侵潘鬓，谩簪黄菊，花也应羞。楚天晚，白苹烟尽处，红蓼水边头。芳草有情，夕阳无语，雁横南浦，人倚西楼。○玉容知安否，香牋共锦字，两处悠悠。空恨碧云离合，青鸟沈浮。向风前懊恼，芳心一点，寸眉两叶。禁甚闲愁。情到不堪言处，分付东流。

词牌:水龙吟
作者:晁补之
词文:问春何苦匆匆，带风伴雨如驰骤。幽葩细萼，小园低槛，壅培未就。吹尽繁红，占春长久，不如垂柳。算春常不老，人愁春老，愁只是、人间有。○春恨十常八九，忍轻孤、芳醪经口。那知自是，桃花结子，不因春瘦。世上功名，老来风味，春归时候。最多情犹有，尊前青眼，相逢依旧。

词牌:盐角儿
作者:晁补之
词文:开时似雪，谢时似雪，花中奇绝。香非在蕊，香非在萼，骨中香彻。○占溪风，留溪月，堪羞损、山桃如血。直饶更、疏疏淡淡，终有一般情别。

词牌:忆少年
作者:晁补之
词文:无穷官柳，无情画舸，无根行客。南山尚相送，只高城人隔。○罨画园林溪绀碧，算重来、尽成陈迹。刘郎鬓如此，况桃花颜色。

词牌:洞仙歌
作者:晁补之
词文:青烟幂处，碧海飞金镜。永夜闲阶卧桂影。露凉时、零乱多少寒螀，神京远，惟有蓝桥路近。○水晶帘不下，云母屏开，冷浸佳人淡脂粉。待都将许多明月，付与金尊，投晓共、流霞倾尽。更携取胡床、上南楼，看玉做人间，素秋千顷。

词牌:临江仙
作者:晁冲之
词文:忆昔西池池上饮，年年多少欢娱。别来不寄一行书。寻常相见了，犹道不如初。○安稳锦衾今夜梦，月明好渡江湖。相思休问定何如。情知春去后，管得落花无。

词牌:虞美人
作者:舒亶
词文:芙蓉落尽天涵水。日暮沧波起。背飞双燕贴云寒。独向小楼东畔、倚阑看。○浮生只合尊前老。雪满长安道。故人早晚上高台。赠我江南春色、一枝梅。

词牌:渔家傲
作者:朱服
词文:小雨纤纤风细细。万家杨柳青烟里。恋树湿花飞不起。愁无际。和春付与东流水。九十光阴能有几。金龟解尽留无计。寄语东阳沽酒市。拚一醉。而今乐事他年泪。

词牌:惜分飞
作者:毛滂
词文:泪湿阑干花著露。愁到眉峰碧聚。此恨平分取。更无言语空相觑。○断雨残云无意绪。寂寞朝朝暮暮。今夜山深处。断魂分付潮回去。

词牌:菩萨蛮
作者:陈克
词文:赤阑桥尽香街直。笼街细柳娇无力。金碧上青空。花晴帘影红。○黄衫飞白马。日日青楼下。醉眼不逢人。午香吹暗尘。

词牌:菩萨蛮
作者:陈克
词文:绿芜墙遶青苔院。中庭日淡芭蕉卷。蝴蝶上阶飞。烘帘自在垂。○玉钩双语燕。宝甃杨花转。几处簸钱声。绿窗春睡轻。

词牌:洞仙歌
作者:李元膺
词文:雪云散尽，放晓晴庭院。杨柳于人便青眼。更风流多处，一点梅心，相映远。约略嚬轻笑浅。○一年春好处，不在浓芳，小艳疏香最娇软。到清明时候，百紫千红花正乱。已失春风一半。早占取韶光、共追游，但莫管春寒，醉红自暖。

词牌:青门饮
作者:时彦
词文:胡马嘶风，汉旗翻雪，彤云又吐，一竿残照。古木连空，乱山无数，行尽暮沙衰草。星斗横幽馆，夜无眠、灯花空老。雾浓香鸭，冰凝泪烛，霜天难晓。○长记小妆才老，一杯未尽，离怀多少。醉里秋波，梦中朝雨，都是醒时烦恼。料有牵情处，忍思量、耳边曾道。甚时跃马归来，认得迎门轻笑。

词牌:谢池春慢
作者:李之仪
词文:残寒销尽，疏雨过、清明后。花径款余红，风沼萦新皱。乳燕穿庭户，飞絮沾襟袖。正佳时，仍晚昼。著人滋味，真个浓如酒。○频移带眼，空只恁、厌厌瘦。不见又思量，见了还依旧。为问频相见，何似长相守。天不老，人未偶。且将此恨，分付庭前柳。

相关资料:[吟唱]词牌:卜算子
作者:李之仪
词文:我住长江头，君住长江尾。日日思君不见君，共饮长江水。○此水几时休，此恨何时已。只愿君心似我心，定不负、相思意。

词牌:瑞龙吟
作者:周邦彦
词文:章台路。还见褪粉梅梢，试花桃树。愔愔坊陌人家，定巢燕子，归来旧处。○黯凝伫。因念个人痴小，乍窥门户。侵晨浅约宫黄，障风映袖，盈盈笑语。○前度刘郎重到，访邻寻里，同时歌舞。唯有旧家秋娘，声价如故。吟牋赋笔，犹记燕台句。知谁伴、名园露饮，东城闲步。事与孤鸿去。探春尽是，伤离意绪。官柳低金缕。归骑晚、纤纤池塘飞雨。断肠院落，一帘风絮。

词牌:风流子
作者:周邦彦
词文:新绿小池塘。风帘动、碎影舞斜阳。羡金屋去来，旧时巢燕，土花缭绕，前度莓墙。绣阁里、凤帏深几许，听得理丝簧。欲说又休，虑乖芳信，未歌先噎，愁近清觞。○遥知新妆了，开朱户，应自待月西厢。最苦梦魂，今宵不到伊行。问甚时说与，佳音密耗，寄将秦镜，偷换韩香。天便教人，霎时厮见何妨。

词牌:兰陵王
作者:周邦彦
词文:柳阴直。烟里丝丝弄碧。隋堤上、曾见几番，拂水飘绵送行色。登临望故国。谁识。京华倦客。长亭路，年去岁来，应折柔条过千尺。○闲寻旧踪迹。又酒趁哀弦，灯照离席。梨花榆火催寒食。愁一箭风快，半篙波暖，回头迢递便数驿。望人在天北。○凄恻。恨堆积。渐别浦萦回，津堠岑寂。斜阳冉冉春无极。念月榭携手，露桥闻笛。沈思前事，似梦里，泪暗滴。

词牌:锁窗寒
作者:周邦彦
词文:暗柳啼鸦，单衣伫立，小帘朱户。桐花半亩，静锁一庭愁雨。洒空阶、夜阑未休，故人剪烛西窗语。似楚江暝宿，风灯零乱，少年羇旅。○迟暮。嬉游处。正店舍无烟，楚城百五。旗亭唤酒，付与高阳俦侣。想东园、桃李自春，小唇秀靥今在否。到归时、定有残英，待客携尊俎。

词牌:六丑
作者:周邦彦
词文:正单衣试酒，恨客里、光阴虚掷。愿春暂留，春归如过翼。一去无迹。为问家何在，夜来风雨，葬楚宫倾国。钗钿堕处遗香泽。乱点桃蹊，轻翻柳陌。多情为谁追惜。但蜂媒蝶使，时叩窗槅。○东园岑寂。渐蒙笼暗碧。静遶珍丛底，成叹息。长条故惹行客。似牵衣待话，别情无极。残英小、强簪巾帻。终不似，一朵钗头颤袅，向人敧侧。漂流处、莫趁潮汐。恐断红、尚有相思字，何由见得。

词牌:夜飞鹊
作者:周邦彦
词文:河桥送人处，凉夜何其。斜月远、坠余辉。铜盘烛泪已流尽，霏霏凉露沾衣。相将散离会，探风前津鼓，树杪参旗。花骢会意，纵扬鞭、亦自行迟。○迢递路回清野，人语渐无闻，空带愁归。何意重经前地，遗钿不见，斜迳都迷。兔葵燕麦，向残阳、欲与人齐。但徘徊班草，欷歔酹酒，极望天西。

词牌:满庭芳
作者:周邦彦
词文:风老莺雏，雨肥梅子，午阴嘉树清圆。地卑山近，衣润费罏烟。人静乌鸢自乐，小桥外、新绿溅溅。凭栏久，黄芦苦竹，拟泛九江船。○年年，如社燕，飘流瀚海，来寄修椽。且莫思身外，长近尊前。憔悴江南倦客，不堪听、急管繁弦。歌筵畔，先安枕箪，容我醉时眠。

词牌:过秦楼
作者:周邦彦
词文:水浴清蟾，叶喧凉吹，巷陌马声初断。闲依露井，笑扑流萤，惹破画罗轻扇。人静夜久凭阑，愁不归眠，立残更箭。叹年华一瞬，人今千里，梦沈书远。○空见说、鬓怯琼梳，容销金镜，渐懒趁时匀染。梅风地溽，虹雨苔滋，一架舞红都变。谁信无聊，为伊才减江淹，情伤荀倩。但明河影下，还看稀星数点。

词牌:花犯
作者:周邦彦
词文:粉墙低，梅花照眼，依然旧风味。露痕轻缀。疑净洗铅华，无限佳丽。去年胜赏曾孤倚。冰盘同宴喜。更可惜，云中高树，香篝熏素被。○今年对花最匆匆，相逢似有恨，依依愁悴。吟望久，青苔上、旋看飞坠。相将见、翠丸荐酒，人正在、空江烟浪里。但梦想、一枝潇洒，黄昏斜照水。

词牌:大酺
作者:周邦彦
词文:对宿烟收，春禽静，飞雨时鸣高屋。墙头青玉旆，洗铅霜都尽，嫩梢相触。润逼琴丝，寒侵枕障，虫网吹黏帘竹。邮亭无人处，听簷声不断，困眠初熟。奈愁极频惊，梦轻难记，自怜幽独。○行人归意速。最先念、流潦妨车毂。怎奈向、兰成憔悴，卫玠清羸，等闲时、易伤心目。未怪平阳客，双泪落、笛中哀曲。况萧索、青芜国。红糁铺地，门外荆桃如菽。夜游共谁秉独。

词牌:解语花
作者:周邦彦
词文:风销焰蜡，露浥烘炉，花市光相射。桂华流瓦，纤云散，耿耿素娥欲下。衣裳淡雅。看楚女、纤腰一把。箫鼓喧，人影参差，满路飘香麝。○因念都城放夜。望千门如昼，嬉笑游冶。钿车罗帕。相逢处，自有暗尘随马。年光是也。唯只见、旧情衰谢。清漏移，飞盖归来，从舞休歌罢。

词牌:定风波
作者:周邦彦
词文:莫倚能歌敛黛眉。此歌能有几人知。他日相逢花月底。重理。好声须记得来时。○苦恨城头传漏永，催起。无情岂解惜分飞。休诉金尊推玉臂。从醉。明朝有酒倩谁持。

词牌:蝶恋花
作者:周邦彦
词文:月皎惊乌栖不定。更漏将残，𫐆辘牵金井。唤起两眸清炯炯。泪花落枕红棉冷。○执手霜风吹鬓影。去意徊徨，别语愁难听。楼上栏干斗柄。露寒人远鸡相应。

词牌:解连环
作者:周邦彦
词文:怨怀无托。嗟情人断绝，信音辽邈。纵妙手、能解连环，似风散雨收，雾轻云薄。燕子楼空，暗尘锁、一床弦索。想移根换叶。尽是旧时，手种红药。○汀洲渐生杜若。料舟依岸曲，人在天角。漫记得、当日音书，把闲语闲言，待总烧却。水驿春回，望寄我、江南梅萼。拚今生，对花对酒，为伊泪落。

词牌:拜星月
作者:周邦彦
词文:夜色催更，清尘收露、小曲幽坊月暗。竹槛灯窗，识秋娘庭院。笑相遇，似觉、琼枝玉树相倚，暖日明霞光烂。水盼兰情，总平生稀见。○画图中、旧识春风面。谁知道、自到瑶台畔。眷恋雨润云温，苦惊风吹散。念荒寒、寄宿无人馆。重门闭、败壁秋虫叹。怎奈向、一缕相思，隔溪山不断。

词牌:关河令
作者:周邦彦
词文:秋阴时晴向暝。变一庭凄冷。伫听寒声，云深无雁影。○更深人去寂静。但照壁，孤灯相映。酒已都醒，如何消夜永。

词牌:绮寮怨
作者:周邦彦
词文:上马人扶残醉，晓风吹未醒。映水曲、翠瓦朱簷，垂杨里、乍见津亭。当时曾题败壁，蛛丝罩，淡墨苔晕青。念去来、岁月如流，徘徊久、叹息愁思盈。○去去倦寻路程。江陵旧事，何曾再问杨琼。旧曲凄清。敛愁黛、与谁听，尊前故人如在，想念我、最关情。何须渭城。歌声未尽处，先泪零。

词牌:尉迟杯
作者:周邦彦
词文:隋堤路。渐日晚、密霭生深树。阴阴淡月笼沙，还宿河桥深处。无情画舸，都不管、烟波隔前浦。等行人、醉拥重衾，载将离恨归去。○因思旧客京华，长偎傍、疏林小槛欢聚。冶叶倡条俱相识，仍惯见、珠歌翠舞。如今向、渔村水驿，夜如岁、焚香独自语。有何人、念我无聊，梦魂凝想鸳侣。

词牌:西河
作者:周邦彦
词文:佳丽地。南朝盛事谁记。山围故国遶清江，髻鬟对起。怒涛寂寞打孤城，风樯遥度天际。○断崖树，犹倒倚。莫愁艇子谁系。空余旧迹郁苍苍，雾沈半垒。夜深月过女墙来，赏心东望淮水。○酒旗戏鼓甚处市。想依稀、王谢邻里。燕子不知何世。向寻常、巷陌人家，相对如说兴亡，斜阳里。

词牌:瑞鹤仙
作者:周邦彦
词文:悄郊原带郭。行路永，客去车尘漠漠。斜阳映山落。歛余红、犹恋孤城栏角。凌波步弱。过短亭、何用素约。有流莺劝我，重解绣鞍，缓引春酌。○不记归时早暮，上马谁扶，醒眠朱阁。惊飙动幕。扶残醉，遶红药。叹西园、已是花深无地，东风何事又恶，任流光过却。犹喜洞天自乐。

词牌:浪涛沙
作者:周邦彦
词文:昼阴重，霜凋岸草，雾隐城堞。南陌脂车待发。东门帐饮乍阕。正拂面垂杨堪揽结。掩红泪、玉手亲折。念汉浦离鸿去何许，经时信音绝。○情切。望中地远天阔，向露冷风清，无人处、耿耿寒漏咽。嗟万事难忘，唯是轻别。翠尊未竭。凭断云留取，西楼残月。罗带光销纹衾叠。连环解、旧香顿歇。怨歌永、琼壶敲尽缺。恨春去、不与人期，弄夜色，空余满地梨花雪。

词牌:应天长
作者:周邦彦
词文:条风布暖，霏雾弄晴，池塘遍满春色。正是夜堂无月，沈沈暗寒食。梁间燕，前社客。似笑我、闭门愁寂。乱花过，隔院芸香，满地狼藉。○长记那回时，邂逅相逢，郊外驻油壁。又见汉宫传烛，飞烟五侯宅。青青草，迷路陌。强载酒、细寻前迹。市桥远，柳下人家，犹自相识。

词牌:夜游宫
作者:周邦彦
词文:叶下斜阳照水。卷轻浪、沈沈千里。桥上酸风射眸子。立多时，看黄昏，灯火市。○古屋寒窗底。听几片、井桐飞坠。不恋单衾再三起。有谁知，为萧娘，书一纸。

词牌:青玉案
作者:贺铸
词文:凌波不过横塘路。但目送、芳尘去。锦瑟华年谁与度。月桥花院，琐窗朱户。只有春知处。○飞云冉冉蘅皋暮。彩笔新题断肠句。若问闲情都几许。一川烟草，满城风絮。梅子黄时雨。

词牌:更漏子
作者:贺铸
词文:上东门，门外柳。赠别每烦纤手。一叶落，几番秋。江南独倚楼。○曲阑干，凝伫久。薄暮更堪搔首。无际恨，见闲愁。侵寻天尽头。

词牌:感皇恩
作者:贺铸
词文:兰芷满汀洲，游丝横路。罗袜尘生步。迎顾。整鬟颦黛，脉脉两情难语。细风吹柳絮。人南渡。○回首旧游，山无重数。花底深朱户。何处。半黄梅子，向晚一帘疏雨。断魂分付与。春将去。

词牌:薄幸
作者:贺铸
词文:淡妆多态。更的的、频回眄睐。便认得、琴心相许，欲绾合欢双带。记画堂、风月逢迎，轻颦浅笑娇无奈。向睡鸭炉边，翔鸳屏里，羞把香罗暗解。○自过了、烧灯后，都不见、踏青挑菜。几回凭双燕，丁宁深意，往来却恨重帘碍。约何时再。正春浓酒困，人间昼永无聊赖。厌厌睡起，犹有花梢日在。

词牌:浣溪沙
作者:贺铸
词文:不信芳春厌老人。老人几度送余春。惜春行乐莫辞频。○巧笑艳歌皆我意，恼花颠酒拚君瞋。物情惟有醉中真。

词牌:浣溪沙
作者:贺铸
词文:楼角初销一缕霞。淡黄杨柳暗栖鸦。玉人和月摘梅花。○笑撚粉香归洞户，更垂帘幕护窗纱。东风寒似夜来些。

词牌:石州慢
作者:贺铸
词文:薄雨收寒，斜照弄晴，春意空阔。长亭柳色才黄，倚马何人先折。烟横水漫，映带几点归鸿，平沙消尽龙荒雪。犹记出关来，恰如今时节。○将发。画楼芳酒，红泪清歌，便成轻别。回首经年，杳杳音尘都绝。欲知方寸，共有几许新愁，芭蕉不展丁香结。憔悴一天涯，两厌厌风月。

词牌:蝶恋花
作者:贺铸
词文:几许伤春春复暮。杨柳清阴，偏碍游丝度。天际小山桃叶步。白苹花满湔裙处。○竟日微吟长短句。帘影灯昏，心寄胡琴语。数点雨声风约住。朦胧淡月云来去。

词牌:天门谣
作者:贺铸
词文:牛渚天门险。限南北、七雄豪占。清雾敛。与闲人登览。○待月上潮平波滟滟。塞管轻吹新阿滥。风满槛。历历数、西州更点。

词牌:天香
作者:贺铸
词文:烟络横林，山沈远照，迤逦黄昏钟鼓。烛映帘栊，蛩催机杼，共苦清秋风露。不眠思妇，齐应和、几声砧杵。惊动天涯倦宦，骎骎岁华行暮。○当年酒狂自负。谓东君、以春相付。流浪征骖北道，客樯南浦。幽恨无人晤语。赖明月、曾知旧游处。好伴云来，还将梦去。

词牌:望湘人
作者:贺铸
词文:厌莺声到枕，花气动帘，醉魂愁梦相半。被惜余薰，带惊賸眼。几许伤春春晚。泪竹痕鲜，佩兰香老，湘天浓暖。记小江、风月佳时，屡约非烟游伴。○须信鸾弦易断。奈云和再鼓，曲终人远。认罗袜无踪，旧处弄波清浅。青翰棹舣，白苹洲畔。尽日临皋飞观。不解寄、一字相思，幸有归来双燕。

词牌:绿头鸭
作者:贺铸
词文:玉人家，画楼珠箔临津。托微风、彩箫流怨，断肠马上曾闻。燕堂开、艳妆丛里，调琴思、认歌颦。麝蜡烟浓，玉莲漏短，更衣不待酒初醺。绣屏掩、枕鸳相就，香气渐暾暾。回廊影，疏钟淡月，几许销魂。○翠钗分、银牋封泪，舞鞋从此生尘。住兰舟、载将离恨，转南浦、背西曛。记取明年，蔷薇谢后，佳期应未误行云。凤城远，楚梅香嫩，先寄一枝春。青门外，祇凭芳草，寻访郎君。

词牌:石州慢
作者:张元干
词文:寒水依痕，春意渐回，沙际烟阔。溪梅晴照生香，冷蕊数枝争发。天涯旧恨，试看几许消魂，长亭门外山重叠。不尽眼中青，是愁来时节。○情切。画楼深闭，想见东风，暗销肌雪。辜负枕前云雨，尊前花月。心期切处，更有多少凄凉，殷勤留与归时说。到得再相逢，恰经年离别。

词牌:兰陵王
作者:张元干
词文:卷珠箔。朝雨轻阴乍阁。阑干外，烟柳弄晴，芳草侵阶映红药。东风妒花恶。吹落。梢头嫩萼。屏山掩，沈水倦薰，中酒心情怯杯勺。○寻思旧京洛。正年少疏狂，歌笑迷著。障泥油壁催梳掠。曾驰道同载，上林携手，灯夜初过早共约。又争信漂泊。○寂寞。念行乐。甚粉淡衣襟，音断弦索。琼枝璧月春如昨。怅别后华表，那回双鹤。相思除是，向醉里、暂忘却。

词牌:贺新郎
作者:叶梦得
词文:睡起流莺语，掩苍苔、房栊向晚，乱红无数。吹尽残花无人见，惟有垂杨自舞。渐暖霭、初回轻暑。宝扇重寻明月影，暗尘侵、上有乘鸾女。惊旧恨，遽如许。○江南梦断横江渚，浪黏天、葡萄涨绿，半空烟雨。无限楼前沧波意，谁采苹花寄取。但怅望、兰舟容与。万里云帆何时到，送孤鸿、目断千山阻。谁为我，唱金缕。

词牌:虞美人
作者:叶梦得
词文:落花已作风前舞。又送黄昏雨。晓来庭院半残红。惟有游丝，千丈袅晴空。○殷勤花下同携手。更尽杯中酒。美人不用敛蛾眉。我亦多情、无奈酒阑时。

词牌:点绛唇
作者:汪藻
词文:新月娟娟，夜寒江静山衔斗。起来搔首。梅影横窗瘦。○好个霜天，闲却传杯手。君知否。乱鸦啼后。归兴浓如酒。

词牌:喜迁莺
作者:刘一止
词文:晓光催角。听宿鸟未惊，邻鸡先觉。迤逦烟村，马嘶人起，残月尚穿林薄。泪痕带霜微凝，酒力冲寒犹弱。叹倦客、悄不禁重染，风尘京洛。○追念人别后，心事万重，难觅孤鸿托。翠幌娇深，曲屏香暖，争念岁寒飘泊。怨月恨花烦恼，不是不曾经著。这情味，望一成消灭，新来还恶。

词牌:燕山亭
作者:赵佶
词文:裁翦冰绡，轻叠数重，淡著燕脂匀注。新样靓妆，艳溢香融，羞杀蕊珠宫女。易得凋零，更多少、无情风雨。愁苦。闲院落凄凉，几番春暮。○凭寄离恨重重，这双燕何曾，会人言语。天遥地远，万水千山，知他故宫何处。怎不思量，除梦里、有时曾去。无据。和梦也、新来不做。

词牌:高阳台
作者:韩疁
词文:频听银签，重燃绛蜡，年华衮衮惊心。饯旧迎新，能消几刻光阴。老来可惯通宵饮，待不眠、还怕寒侵。掩清尊。多谢梅花，伴我微吟。○邻娃已试春妆了，更蜂腰簇翠，燕股横金。勾引东风，也知芳思难禁。朱颜那有年年好，逞艳游、赢取如今。恣登临。残雪楼台，迟日园林。

词牌:汉宫春
作者:李邴
词文:潇洒江梅，向竹梢疏处，横两三枝。东君也不爱惜，雪压霜欺。无情燕子，怕春寒、轻失花期。却是有，年年塞雁，归来曾见开时。○清浅小溪如练，问玉堂何似，茅舍疏篱。伤心故人去后，冷落新诗。微云淡月，对江天、分付他谁。空自忆，清香未减，风流不在人知。

词牌:临江仙
作者:陈与义
词文:高咏楚辞酬午日，天涯节序匆匆。榴花不似舞裙红。无人知此意，歌罢满帘风。○万事一身伤老矣，戎葵凝笑墙东。酒杯深浅去年同。试浇桥下水，今夕到湘中。

词牌:临江仙
作者:陈与义
词文:忆昔午桥桥上饮，坐中多是豪英。长沟流月去无声。杏花疏影里，吹笛到天明。○二十余年如一梦，此身虽在堪惊。闲登小阁看新晴。古今多少事，渔唱起三更。

词牌:苏武慢
作者:蔡伸
词文:雁落平沙，烟笼寒水，古垒鸣笳声断。青山隐隐，败叶萧萧，天际暝鸦零乱。楼上黄昏，片帆千里归程，年华将晚。望碧云空暮，佳人何处，梦魂俱远。○忆旧游、邃馆朱扉，小园香径，尚想桃花人面。书盈锦轴，恨满金徽，难写寸心幽怨。两地离愁，一尊芳酒，凄凉，危栏倚遍。尽迟留，凭仗西风，吹干泪眼。

词牌:柳梢青
作者:蔡伸
词文:数声𫛸𫛞。可怜又是，春归时节。满院东风，海棠铺绣，梨花飘雪。○丁香露泣残枝，算未比、愁肠寸结。自是休文，多情多感，不干风月。

词牌:鹧鸪天
作者:周紫芝
词文:一点残釭欲尽时。乍凉秋气满屏帏。梧桐叶上三更雨，叶叶声声是别离。○调宝瑟，拨金猊。那时同唱鹧鸪词。如今风雨西楼夜，不听清歌也泪垂。

词牌:踏莎行
作者:周紫芝
词文:情似游丝，人如飞絮。泪珠阁定空相觑。一溪烟柳万丝垂，无因系得兰舟住。○雁过斜阳，草迷烟渚。如今已是愁无数。明朝且做莫思量，如何过得今宵去。

词牌:帝台春
作者:李甲
词文:芳草碧色。萋萋遍南陌。暖絮乱红，也似知人、春愁无力。忆得盈盈拾翠侣，共携赏、凤城寒食。到今来，海角逢春，天涯为客。○愁旋释。还似织。泪暗拭。又偷滴。谩倚遍危阑，尽黄昏，也只是、暮云凝碧。拚则而今已拚了，忘则怎生便忘得。又还问鳞鸿，试重寻消息。

词牌:忆王孙
作者:李甲
词文:萋萋芳草忆王孙。柳外楼高空断魂。杜宇声声不忍闻。欲黄昏。雨打梨花深闭门。

词牌:三台
作者:万俟咏
词文:见梨花初带夜月，海棠半含朝雨。内苑春、不禁过青门，御沟涨、潜通南浦。东风静、细柳垂金缕。望凤阙、非烟非雾。好时代、朝野多欢，遍九陌、太平箫鼓。○乍莺儿百啭断续，燕子飞来飞去。近绿水、台榭映秋千，斗草聚、双双游女。饧香更、酒冷踏青路。会暗识、夭桃朱户。向晚骤、宝马雕鞍，醉襟惹、乱花飞絮。○正轻寒轻暖漏永，半阴半晴雪暮。禁火天、已是试新妆，岁华到、三分佳处。清明看、汉蜡传宫炬。散翠烟、飞入槐府。敛兵卫、阊阖门开，住传宣、又还休务。

词牌:二郎神
作者:徐伸
词文:闷来弹鹊，又搅碎、一帘花影。漫试著春衫，还思纤手，薰彻金猊烬冷。动是愁端如何向，但怪得、新来多病。嗟旧日沈腰，而今潘鬓，怎堪临镜。○重省。别来泪湿，罗衣犹凝。料为我厌厌，日高慵起，长托春酲未醒。雁足不来，马蹄难驻，门掩一庭芳景。空伫立，尽日阑干倚遍，昼长人静。

词牌:江神子慢
作者:田为
词文:玉台挂秋月。铅素浅，梅花傅香雪。冰姿洁。金莲衬、小小凌波罗袜。雨初歇。楼外孤鸿声渐远，远山外、行人音信绝。此恨对语犹难，那堪更寄书说。○教人红消翠减，觉衣宽金缕，都为轻别。太情切。消魂处、画角黄昏时节。声呜咽。落尽庭花春去也，银蟾迥、无情圆又缺。恨伊不似余香，惹鸳鸯结。

词牌:蓦山溪
作者:曹组
词文:洗妆真态，不作铅华御。竹外一枝斜，想佳人、天寒日暮。黄昏院落，无处著清香，风细细，雪垂垂，何况江头路。○月边疏影，梦到消魂处。结子欲黄时，又须作、廉纤细雨。孤芳一世，供断有情愁，消瘦损，东阳也，试问花知否。

词牌:贺新郎
作者:李玉
词文:篆缕消金鼎。醉沈沈、庭阴转午，画堂人静。芳草王孙知何处，惟有杨花糁径。渐玉枕、腾腾春醒。帘外残红春已透，镇无聊、𣨼酒厌厌病。云鬓乱，未忺整。○江南旧事休重省。遍天涯、寻消问息，断鸿难倩。月满西楼凭阑久，依旧归期未定。又只恐、瓶沈金井。嘶骑不来银烛暗，枉教人、立尽梧桐影。谁伴我，对鸾镜。

词牌:烛影摇红
作者:廖世美
词文:霭霭春空，画楼森耸凌云渚。紫薇登览最关情，绝纱夸能赋。惆怅相思迟暮。记当日、朱阑共语。塞鸿难问，岸柳何穷，别愁纷絮。○催促年光，旧来流水知何处。断肠何必更残阳，极目伤平楚。晚霁波声带雨。悄无人、舟横野渡。数峰江上，芳草天涯，参差烟树。

词牌:薄幸
作者:吕渭（滨？）老
词文:青楼春晚。昼寂寂、梳匀又懒。乍听得、鸦啼莺弄，惹起新愁无限。记年时、偷掷春心，花间隔雾遥相见。便角枕题诗，宝钗贳酒，共醉青苔深院。○怎忘得、回廊下，携手处、花明月满。如今但暮雨，蜂愁蝶恨，小窗闲对芭蕉展。却谁拘管。尽无言、闲品秦筝，泪满参差雁。腰肢渐小，心与杨花共远。

词牌:透碧霄
作者:查荎
词文:舣兰舟。十分端是载离愁。练波送远，屏山遮断，此去难留。相从争奈，心期久要，屡变霜秋。叹人生、杳似萍浮。又翻成轻别，都将深恨，付与东流。○想斜阳影里，寒烟明处，双桨去悠悠。爱渚梅、幽香动。须采掇、倩纤柔。艳歌粲发，谁传余韵，来说仙游。念故人、留此遐州。但春风老后，秋月圆时，独倚江楼。

词牌:南浦
作者:孔夷
词文:风悲画角，听单于、三弄落醮门。投宿骎骎征骑，飞雪满孤村。酒市渐阑灯火，正敲窗、乱叶舞纷纷。送数声惊雁，乍离烟水，嘹唳度寒云。○好在半胧淡月，到如今，无处不消魂。故国梅花归梦，愁损绿罗裙。为问暗香闲艳，也相思、万点付啼痕。算翠屏应是，两眉余恨倚黄昏。

词牌:满江红
作者:岳飞
词文:怒发冲冠，凭栏处、潇潇雨歇。抬望眼、仰天长啸，壮怀激烈。三十功名尘与土，八千里路云和月。莫等闲、白了少年头，空悲切。○靖康耻，犹未雪。臣子恨，何时灭。驾长车踏破，贺兰山缺。壮志饥餐胡虏肉，笑谈渴饮匈奴血。待从头、收拾旧山河，朝天阙。

词牌:烛影摇红
作者:张抡
词文:双阙中天，凤楼十二春寒浅。去年元夜奉宸游，曾侍瑶池宴。玉殿珠帘尽卷。拥群仙、蓬壶阆苑。五云深处，万烛光中，揭天丝管。○驰隙流年，恍如一瞬星霜换。今宵谁念泣孤臣，回首长安远。可是尘缘未断。漫惆怅、华胥梦短。满怀幽恨，数点寒灯，几声归雁。

词牌:水龙吟
作者:程垓
词文:夜来风雨匆匆，故园定是花无几。愁多怨极，等闲孤负，一年芳意。柳困桃慵，杏青梅小，对人容易。算好春长在，好花长见，原只是、人憔悴。○回首池南旧事。恨星星、不堪重记。如今但有，看花老眼，伤时清泪。不怕逢花瘦，只愁怕、老来风味。待繁红乱处，留云借月，也须拚醉。

词牌:六州歌头
作者:张孝祥
词文:长淮望断，关塞莽然平。征尘暗，霜风劲，悄边声。黯销凝。追想当年事，殆天数，非人力，洙泗上，弦歌地，亦膻腥。隔水毡乡，落日牛羊下，区脱纵横。看名主宵猎，骑火一川明。笳鼓悲鸣。遣人惊。○念腰间箭，匣中剑，空埃蠹，竟何成。时易失，心徒壮，岁将零。渺神京。干羽方怀远，静烽燧，且休兵。冠盖使，纷驰鹜，若为情。闻道中原遗老，常南望、翠葆霓旌。使行人到此，忠愤气填膺。有泪如倾。

词牌:念奴娇
作者:张孝祥
词文:洞庭青草，近中秋更无一点风色。玉界琼田三万顷，著我扁舟一叶。素月分辉，明河共影，表里俱澄澈。怡然心会，妙处难与君说。○应念岭海经年，孤光自照，肝胆皆冰雪。短发萧骚襟袖冷，稳泛沧浪空阔。尽挹西江，细斟北斗，万象为宾客。扣舷独啸，不知今夕何夕。

词牌:六州歌头
作者:韩元吉
词文:东风著急。先上小桃枝。红纷腻。娇如醉。倚朱扉。记年时。隐映新妆面。面临水岸。春将半。云日暖。斜桥转。夹城西。草软莎平跋马，垂杨渡、玉勒争嘶。认蛾眉凝笑，脸薄拂燕脂。绣户曾窥。恨依依。○共携手处。香如雾。红随步。怨春迟。消瘦损。凭谁问。只花知。泪空垂。旧日堂前燕，和烟雨，又双飞。人自老。春长好。梦佳期。前度刘郎，几许风流地，花也应悲。但茫茫暮霭，目断武陵谿。往事难追。

词牌:好事近
作者:韩元吉
词文:凝碧旧池头，一听管弦凄切。多少梨园声在，总不堪华发。○杏花无处避春愁，也傍野烟发。惟有御沟声断，似知人呜咽。

词牌:瑞鹤仙
作者:袁去华
词文:郊原初过雨。见数叶零乱，风定犹舞。斜阳挂深树。映浓愁浅黛，遥山媚妩。来时旧路。尚岩花、娇黄半吐。到而今，唯有溪边流水，见人如故。○无语。邮亭深静，下马还寻，旧曾题处。无聊倦旅。伤离恨，最愁苦。纵收香藏镜，他年重到，人面桃花在否。念沈沈、小阁幽窗，有时梦去。

词牌:剑器近
作者:袁去华
词文:夜来雨。赖倩得、东风吹住。海棠正妖饶处。且留取。悄庭户。试细听、莺啼燕语。分明共人愁绪。怕春去。○佳树。翠阴初转午。垂帘未卷，乍睡起、寂寞看风絮。偷弹清泪寄烟波，见江头故人，为言憔悴如许。彩牋无数。去却寒暄，到了浑无定据。断肠落日千山暮。

词牌:安公子
作者:袁去华
词文:弱柳丝千缕。嫩黄匀遍鸦啼处。寒入罗衣春尚浅，过一番风雨。问燕子来时，绿水桥边路。曾画楼、见个人人否。料静掩云窗，尘满哀弦危柱。○庾信愁如许。为谁都著眉端聚。独立东风弹泪眼，寄烟波东去。念永昼春闲，人倦如何度。闲傍枕、百啭黄鹂语。唤觉来厌厌，残照依然花坞。

词牌:瑞鹤仙
作者:陆淞
词文:脸霞红印枕。睡觉来、冠儿还是不整。屏间麝煤冷。但眉峰压翠，泪珠弹粉。堂深昼永。燕交飞、风帘露井。恨无人，与说相思，近日带围宽尽。○重省。残灯朱幌，淡月纱窗，那时风景。阳台路迥。云雨梦，便无准。待归来，先指花梢教看，却把心期细问。问因循、过了青春，怎生意稳。

词牌:卜算子
作者:陆游
词文:驿外断桥边，寂寞开无主。已是黄昏独自愁，更著风和雨。○无意苦争春，一任群芳妒。零落成泥碾作尘，只有香如故。

词牌:渔家傲
作者:陆游
词文:东望山阴何处是。往来一万三千里。写得家书空满纸。流清泪。书回已是明年事。○寄语红桥桥下水。扁舟何日寻兄弟。行遍天涯真老矣。愁无寐。鬓丝几缕茶烟里。

词牌:水龙吟
作者:陈亮
词文:闹花深处层楼，画帘半卷东风软。春归翠陌，平莎茸嫩，垂杨金浅。迟日催花，淡云阁雨，轻寒轻暖。恨芳菲世界，游人未赏，都付与、莺和燕。○寂寞凭高念远。向南楼、一声归雁。金钗斗草，青丝勒马，风流云散。罗绶分香，翠绡封泪，几多幽怨。正销魂，又是疏烟淡月，子规声断。

词牌:忆秦娥
作者:范成大
词文:楼阴缺。阑干影卧东厢月。东厢月。一天风露。杏花如雪。○隔烟催漏金虬咽。罗帏暗淡灯花结。灯花结。片时春梦。江南天阔。

词牌:眼儿媚
作者:范成大
词文:酣酣日脚紫烟浮。妍媛破轻裘。困人天色，醉人花气，午梦扶头。○春慵恰似春塘水，一片縠纹愁。溶溶曳曳，东风无力，欲避还休。

词牌:霜天晓角
作者:范成大
词文:晚晴风歇。一夜春威折。脉脉花疏天淡，云来去、数枝雪。○胜绝。愁亦绝。此情谁共说。惟有两行低雁，知人倚、画楼月。

词牌:好事近
作者:蔡幼学
词文:日日惜春残，春去更无明日。拟把醉同春住，又醒来岑寂。○明年不怕不逢春，娇春怕无力。待向灯前休睡，与留连今夕。

词牌:贺新郎
作者:辛弃疾
词文:绿树听𫛸𫛞。更那堪、鹧鸪声住，杜鹃声切。啼到春归无寻处，苦恨芳菲都歇。算未抵、人间离别。马上琵琶关塞黑，更长门、翠辇辞金阙。看燕燕，送归妾。○将军百战身名裂。向河梁、回头万里，故人长绝。易水萧萧西风冷，满座衣冠似雪。正壮士、悲歌未彻。啼鸟还知如许恨，料不啼清泪长啼血。谁共我，醉明月。

词牌:贺新郎
作者:辛弃疾
词文:凤尾龙香拨。自开元、霓裳曲罢，几番风月。最苦浔阳江头客，画舸亭亭待发。记出塞、黄云堆雪。马上离愁三万里，望昭阳、宫殿孤鸿没。弦解语，恨难说。○辽阳驿使音尘绝，琐窗寒、轻拢慢撚，泪珠盈睫。推手含情还却手，一抹梁州哀彻。千古事、云飞烟灭。贺老定场无消息，想沈香亭北繁华歇。弹到此，为呜咽。

词牌:念奴娇
作者:辛弃疾
词文:野塘花落，又匆匆、过了清明时节。刬地东风欺客梦，一夜云屏寒怯。曲岸持觞，垂杨系马，此地曾轻别。楼空人去，旧游飞燕能说。○闻道绮陌东头，行人长见，帘底纤纤月。旧恨春江流不尽，新恨云山千叠。料得明朝，尊前重见，镜里花难折。也应惊问，近来多少华发。

词牌:汉宫春
作者:辛弃疾
词文:春已归来，看美人头上，袅袅春幡。无端风雨，未肯收尽余寒。年时燕子，料今宵、梦到西园。浑未辨，黄柑荐酒，更传青韭堆盘。○却笑东风从此，便薰梅染柳，更没些闲。闲时又来，镜里转变朱颜。清愁不断，问何人、会解连环。生怕见、花开花落，朝来塞雁先还。

词牌:水龙吟
作者:辛弃疾
词文:楚天千里清秋，水随天去秋无际。遥岑远目，献愁供恨，玉簪螺髻。落日楼头，断鸿声里，江南游子。把吴钩看了，栏干拍遍，无人会，登临意。○休说鲈鱼堪脍。尽西风、季鹰归未。求田问舍，怕应羞见，刘郎才气。可惜流年，忧愁风雨，树犹如此。倩何人，唤取，红巾翠袖，揾英雄泪。

词牌:摸鱼儿
作者:辛弃疾
词文:更能消、几番风雨。匆匆春又归去。惜春长怕花开早，何况落红无数。春且住。见说道、天涯芳草迷归路。怨春不语。算只有殷勤，画簷蛛网，尽日惹飞絮。○长门事，准拟佳期又误，蛾眉曾有人妒。千金纵买相如赋，脉脉此情谁诉。君莫舞。君不见、玉环飞燕皆尘土。闲愁最苦。休去倚危阑，斜阳正在，烟柳断肠处。

词牌:永遇乐
作者:辛弃疾
词文:千古江山，英雄无觅，孙仲谋处。舞榭歌台，风流总被，雨打风吹去。斜阳草树，寻常巷陌，人道寄奴曾住。想当年，金戈铁马，气吞万里如虎。○元嘉草草，封狼居胥，得赢得仓皇北顾。四十三年，望中犹记，灯火扬州路。可堪回首，佛狸祠下，一片神鸦社鼓。凭谁问，廉颇老矣，尚能饭否。

词牌:木兰花慢又
作者:辛弃疾
词文:老来情味减，对别酒、怯流年。况屈指中秋，十分好月，不照人圆。无情水、都不管，共西风、只等送归船。秋晚莼鲈江上，夜深儿女灯前。○征衫。便好去朝天。玉殿正思贤。想夜半承明，留教视草，却遣筹边。长安，故人问我，道寻常、𣨼酒只依然。目断秋霄落雁，醉来时响空弦。

词牌:祝英台近
作者:辛弃疾
词文:宝钗分，桃叶渡。烟柳暗南浦。怕上层楼，十日九风雨。断肠片片飞红，都无人管，更谁劝，啼莺声住。○鬓边觑，应把花卜归期，才簪又重数。罗帐灯昏，哽咽梦中语。是他春带愁来，春归何处。却不解、带将愁去。

词牌:青玉案
作者:辛弃疾
词文:东风夜放花千树。更吹落、星如雨。宝马雕车香满路。凤箫声动，玉壶光转，一夜鱼龙舞。○蛾儿雪柳黄金缕。笑语盈盈暗香去。众里寻他千百度。蓦然回首，那人却在，灯火阑珊处。

词牌:鹧鸪天
作者:辛弃疾
词文:枕簟溪堂冷欲秋。断云依水晚来收。红莲相倚浑如醉，白鸟无言定自愁。○书咄咄，且休休。一丘一壑也风流，不知筋力衰多少，但觉新来懒上楼。

词牌:菩萨蛮
作者:辛弃疾
词文:郁孤台下清江水。中间多少行人泪。东北是长安。可怜无数山。○青山遮不住。毕竟东流去。江晚正愁余。山深闻鹧鸪。

词牌:点绛唇
作者:姜夔
词文:燕雁无心，太湖西畔随云去。数峰清苦。商略黄昏雨。○第四桥边，拟共天随住。今何许。凭阑怀古。残柳参差舞。

词牌:鹧鸪天
作者:姜夔
词文:肥水东流无尽期。当初不合种相思。梦中未比丹青见，暗里忽惊山鸟啼。○春未绿，鬓先丝。人间别久不成悲。谁教岁岁红莲夜，两处沈吟各自知。

词牌:踏莎行
作者:姜夔
词文:燕燕轻盈，莺莺娇软。分明又向华胥见。夜长争得薄情知，春初早被相思染。○别后书辞，别时针线。离魂暗逐郎行远。淮南皓月冷千山，冥冥归去无人管。

词牌:庆宫春
作者:姜夔
词文:双桨莼波，一蓑松雨，暮愁渐满空阔。呼我盟鸥，翩翩欲下，背人还过木末。那回归去，荡云雪、孤舟夜发。伤心重见，依约眉山，黛痕低压。○采香径里春寒，老子婆娑，自歌谁答。垂虹西望，飘然引去，此兴平生难遏。酒醒波远，正凝想、明珰素袜。如今安在，唯有阑干，伴人一霎。

词牌:齐天乐
作者:姜夔
词文:庾郎先自吟愁赋。凄凄更闻私语。露湿铜铺，苔侵石井，都是曾听伊处。哀音似诉。正思妇无眠，起寻机杼。曲曲屏山，夜凉独自甚情绪。○西窗又吹暗雨。为谁频断续，相和砧杵。候馆迎秋，离宫吊月，别有伤心无数。豳诗漫与。笑篱落呼灯，世间儿女。写入琴丝，一声声更苦。

词牌:琵琶仙
作者:姜夔
词文:双桨来时，有人似、旧曲桃根桃叶。歌扇轻约飞花，蛾眉正奇绝。春渐远、汀洲自绿，更添了、几声啼𫛞。十里扬州，三生杜牧，前事休说。○又还是、宫烛分烟，奈愁里、匆匆换时节。都把一襟芳思，与空阶榆荚。千万缕、藏鸦细柳，为玉尊、起舞回雪。想见西出阳关，故人初别。

词牌:八归
作者:姜夔
词文:芳莲坠粉，疏桐吹绿，庭院暗雨乍歇。无端抱影销魂处，还见筿墙萤暗，藓阶蛩切。送客重寻西去路，问水面、琵琶谁拨。最可惜、一片江山，总付与啼𫛞。○长恨相从未款，而今何事，又对西风离别。渚寒烟淡，櫂移人远，缥缈行舟如叶。想文君望久，倚竹愁生步罗袜，归来后、翠尊双饮，下了珠帘，玲珑闲看月。

词牌:念奴娇
作者:姜夔
词文:闹红一舸，记来时、尝与鸳鸯为侣。三十六陂人未到，水佩风裳无数。翠叶吹凉，玉容销酒，更洒菰蒲雨。嫣然摇动，冷香飞上诗句。○日暮。青盖亭亭，情人不见，争忍凌波去。只恐舞衣寒易落，愁入西风南浦。高柳垂阴，老鱼吹浪，留我花间住。田田多少，几回沙际归路。

词牌:扬州慢
作者:姜夔
词文:淮左名都，竹西佳处，解鞍少驻初程。过春风十里，尽荠麦青青。自胡马窥江去后，废池乔木，犹厌言兵。渐黄昏，清角吹寒，都在空城。杜郎俊赏，算而今、重到须惊。踪豆蔻词工，青楼梦好，难赋深情。二十四桥仍在，波心荡、冷月无声。念桥边红药，年年知为谁生。

词牌:长亭怨慢
作者:姜夔
词文:渐吹尽、枝头香絮。是处人家，绿深门户。远浦萦回，暮帆零乱，向何处。阅人多矣，谁得似、长亭树。树若有情时，不会得、青青如许。○日暮。望高城不见，只见乱山无数。韦郎去也，怎忘得、玉环分付。第一是、早早归来，怕红萼、无人为主。算空有并刀，难剪离愁千缕。

词牌:淡黄柳
作者:姜夔
词文:空城晓角。吹入垂杨陌。马上单衣寒恻恻。看尽鹅黄嫩绿，都是江南旧相识。○正岑寂。明朝又寒食。强携酒、小桥宅，怕梨花、落尽成秋色。燕燕飞来，问春何在，唯有池塘自碧。

词牌:暗香
作者:姜夔
词文:旧时月色。算几番照我，梅边吹笛。唤起玉人，不管清寒与攀摘。何逊而今渐老，都忘却、春风词笔。但怪得、竹外疏花，香冷入瑶席。○江国。正寂寂。叹寄与路遥，夜雪初积。翠尊易泣。红萼无言耿相忆。长记曾携手处，千树压、西湖寒碧。又片片、吹尽也，几时见得。

词牌:疏影
作者:姜夔
词文:苔枝缀玉。有翠禽小小，枝上同宿。客里相逢，篱角黄昏，无言自倚修竹。昭君不惯胡沙远，但暗忆、江南江北。想佩环、月夜归来，化作此花幽独。○犹记深宫旧事，那人正睡里，飞近蛾绿。莫似春风，不管盈盈，早与安排金屋。还教一片随波去，又却怨、玉龙哀曲。等恁时、重觅幽香，已入小窗横幅。

词牌:翠楼吟
作者:姜夔
词文:月冷龙沙，尘清虎落，今年汉酺初赐。新翻胡部曲，听毡幕、元戎歌吹。层楼高峙。看槛曲萦红，簷牙飞翠。人姝丽。粉香吹下，夜寒风细。○此地。宜有词仙，拥素云黄鹤，与君游戏。玉梯凝望久，但芳草萋萋千里。天涯情味。仗酒祓清愁，花销英气。西山外。晚来还卷，一帘秋霁。

词牌:杏花天影
作者:姜夔
词文:绿丝低拂鸳鸯浦。想桃叶、当时唤渡。又将愁眼与春风，待去。倚兰桡、更少驻。○金陵路。莺吟燕舞。算潮水、知人最苦。满汀芳草不成归，日暮。更移舟、向甚处。

词牌:一萼红
作者:姜夔
词文:古城阴。有官梅几许，红萼未宜簪。池面冰胶，墙腰雪老，云意还又沈沈。翠藤共、闲穿径竹，渐笑语、惊起卧沙禽。野老林泉，故王台榭，呼唤登临。○南去北来何事，荡湘云楚水，目极伤心。朱户黏鸡，金盘簇燕，空叹时序侵寻。记曾共、西楼雅集，想垂柳、还袅万丝金。待得归鞍到时，只怕春深。

词牌:霓裳中序第一
作者:姜夔
词文:亭皋正望极。乱落江莲归未得。多病却无气力。况纨扇渐疏，罗衣初索。流光过隙。叹杏梁双燕如客。人何在，一帘淡月，仿佛照颜色。○幽寂。乱蛩吟壁。动庾信清愁似织。沈思年少浪迹。笛里关山，柳下坊陌，坠红无信息。漫暗水，涓涓溜碧。飘零久，而今何意，醉卧酒垆侧。

词牌:小重山
作者:章良能
词文:柳暗花明春事深。小阑红芍药，已抽簪。雨余风软碎鸣禽。迟迟日，犹带一分阴。○往事莫沈吟。身闲时序好，且登临。旧游无处不堪寻。无寻处，惟有少年心。

词牌:唐多令
作者:刘过
词文:芦叶满汀洲。寒沙带浅流。二十年、重过南楼。柳下系舟犹未稳，能几日、又中秋。○黄鹤断矶头。故人曾到否。旧江山、浑是新愁。欲买桂花同载酒，终不是、少年游。

词牌:木兰花
作者:严仁
词文:春风只在园西畔。荠菜花繁胡蝶乱。冰池晴绿照还空，香径落红吹已断。○意长翻恨游丝短。尽日相思罗带缓。宝奁如月不欺人，明日归来君试看。

词牌:风入松
作者:俞国宝
词文:一春长费买花钱。日日醉湖边。玉骢惯识西湖路，骄嘶过、沽酒楼前。红杏香中箫鼓，绿杨影里秋千。○暖风十里丽人天。花压鬓云偏。画船载取春归去，余情付、湖水湖烟。明日重扶残醉，来寻陌上花钿。

词牌:满庭芳
作者:张镃
词文:月洗高梧，露漙幽草，宝钗楼外秋深。土花沿翠，萤火坠墙阴。静听寒声断续，微韵转、凄咽悲沈。争求侣，殷勤劝织，促破晓机心。○儿时，曾记得，呼灯灌穴，敛步随音。任满身花影，犹自追寻。携向华堂戏斗，亭台小、笼巧妆金。今休说，从渠床下，凉夜伴孤吟。

词牌:燕山亭
作者:张镃
词文:幽梦初回，重阴未开，晓色吹成疏雨。竹槛气寒，蕙畹声摇，新绿暗通南浦。未有人行，才半启、回廊朱户。无绪。空望极霓旌，锦书难据。○苔径追忆曾游，念谁伴、秋千彩绳芳柱。犀帘黛卷，凤枕雪孤，应也几番凝伫。怎得伊来，花雾绕、小堂深处。留住。直到老、不教归去。

词牌:绮罗香
作者:史达祖
词文:做冷欺花，将烟困柳，千里偷催春暮。尽日冥迷，愁里欲飞还住。惊粉重、蝶宿西园，喜泥润、燕归南浦。最妨他、佳约风流，钿车不到杜陵路。○沈沈江上望极，还被春潮晚急，难寻官渡。隐约遥峰，和泪谢娘眉妩。临断岸、新绿生时，是落红、带愁流处。记当日、门掩梨花，翦灯深夜语。

词牌:双双燕
作者:史达祖
词文:过春社了，度帘幕中间，去年尘冷。差池欲住，试入旧巢相并。还相雕梁藻井。又软语、商量不定。飘然快拂花梢，翠尾分开红影。○芳径。芹泥雨润。爱贴地争飞，竞夸轻俊。红楼归晚，看足柳昏花暝。应自栖香正稳。便忘了、天涯芳信。愁损翠黛双蛾，日日画阑独凭。

词牌:东风第一枝
作者:史达祖
词文:巧沁兰心，偷黏草甲，东风欲障新暖。漫凝碧瓦难留，信知暮寒轻浅。行天入镜，做弄出、轻松纤软。料故园、不卷重帘，误了乍来双燕。○青未了、柳回白眼。红欲断、杏开素面。旧游忆著山阴，后盟遂妨上苑。寒𬬻重熨，便放漫、春衫针线。恐凤靴、挑菜归来，万一灞桥相见。

词牌:喜迁莺
作者:史达祖
词文:月波疑滴。望玉壶天近，了无尘隔。翠眼圈花，冰丝织练，黄道宝光相直。自怜诗酒瘦，难应接、许多春色。最无赖，是随香趁烛，曾伴狂客。○踪迹。漫记忆。老了杜郎，忍听东风笛。柳院灯疏，梅厅雪在，谁与细倾春碧。旧情拘未定，犹自学、当年游历。怕万一，误玉人、夜寒，窗际帘隙。

词牌:三姝媚
作者:史达祖
词文:烟光摇缥瓦。望晴檐多风，柳花如洒。锦瑟横床，想泪痕尘影，凤弦常下，倦出犀帷，频梦见、王孙骄马。讳道相思，偷理绡裙，自惊腰衩。○惆怅南楼遥夜。记翠箔张灯，枕肩歌罢。又入铜驼，遍旧家门巷，首询声价。可惜东风，将恨与、闲花俱谢。记取崔徽模样，归来暗写。

词牌:秋霁
作者:史达祖
词文:江水苍苍，望倦柳愁荷，共感秋色。废阁光凉，古帘空暮，雁程最嫌风力。故园信息。爱渠入眼南山碧。念上国。谁是、脍鲈江汉未归客。○还又岁晚，瘦骨临风，夜闻秋声，吹动岑寂。露蛩悲、青灯冷屋，翻书愁上鬓毛白。年少俊游浑断得。但可怜处，无奈苒苒魂惊，采香南浦，翦梅烟驿。

词牌:夜合花
作者:史达祖
词文:柳锁莺魂，花翻蝶梦，自知愁染潘郎。轻衫未揽，犹将泪点偷藏。念前事，怯流光。早春窥、酥雨池塘。向销凝里，梅开半面，情满徐妆。○风丝一寸柔肠。曾在歌边惹恨，烛底萦香。芳机瑞锦，如何未织鸳鸯。人扶醉，月依墙。是当初、谁敢疏狂。把闲言语，花房夜久，各自思量。

词牌:玉蝴蝶
作者:史达祖
词文:晚雨未摧宫树，可怜闲叶，犹抱凉蝉。短景归秋，吟思又接愁边。漏初长、梦魂难禁，人渐老、风月俱寒。想幽欢。土花庭甃，虫网阑干。○无端。啼蛄搅夜，恨随团扇，苦近秋莲。一笛当楼，谢娘悬泪立风前。故园晚、强留诗酒，新雁远、不致寒暄。隔苍烟。楚香罗袖，谁伴婵娟。

词牌:八归
作者:史达祖
词文:秋江带雨，寒沙萦水，人瞰画阁愁独。烟蓑散响惊诗思，还被乱鸥飞去，秀句难续。冷眼尽归图画上，认隔岸、微茫云屋。想半属、渔市樵村，欲暮竞然竹。○须信风流未老，凭持尊酒、慰此凄凉心目。一鞭南陌，几篙官渡，赖有歌眉舒绿。只匆匆残照，早觉闲愁挂乔木。应难奈，故人天际，望彻淮山，相思无雁足。

词牌:生查子
作者:刘克庄
词文:繁灯夺霁华，戏鼓侵明发，物色旧时同，情味中年别。○浅画镜中眉，深拜楼中月，人散市声收，渐入愁时节。

词牌:贺新郎
作者:刘克庄
词文:深院榴花吐。画帘开、𦈌衣纨扇，午风清暑。儿女纷纷夸结束，新样钗符艾虎。早已有、游人观渡。老大逢场慵作戏，任陌头、年少争旗鼓。溪雨急，浪花舞。○灵均标致高如许。忆生平、既纫兰佩，更怀椒醑。谁信骚魂千载后，波底垂涎角黍。又说是、蛟馋龙怒。把似而今醒到了，料当年、醉死差无苦。聊一笑，吊千古。

词牌:贺新郎
作者:刘克庄
词文:湛湛长空黑。更那堪、斜风细雨，乱愁如织。老眼平生空四海，赖有高楼百尺。看浩荡、千崖秋色。白发书生神州泪，尽凄凉、不向牛山滴。追往事，去无迹。○少年自负凌云笔，到而今、春华落尽，满怀萧瑟。常恨世人新意少，爱说南朝狂客。把破帽、年年拈出。若对黄花孤负酒，怕黄花、也笑人岑寂。鸿北去，日西匿。

词牌:木兰花
作者:刘克庄
词文:年年跃马长安市，客舍似家家似寄，青钱换酒日无何，红烛呼卢宵不寐。○易挑锦妇机中字，难得玉人心下事，男儿西北有神州，莫滴水西桥畔泪。

词牌:江城子
作者:卢祖皋
词文:画楼帘幕卷新晴。掩银屏。晓寒轻。坠粉飘香，日日唤愁生。暗数十年湖上路，能几度，著娉婷。○年华空自感飘零。拥春酲。对谁醒。天阔云闲，无处觅箫声。载酒买花年少事，浑不似，旧心情。

词牌:宴清都
作者:卢祖皋
词文:春讯飞琼管。风日薄、度墙啼鸟声乱。江城次第，笙歌翠合，绮罗香暖。溶溶涧渌冰泮。醉梦里、年华暗换。料黛眉，重锁隋堤，芳心还动梁苑。○新来雁阔云音，鸾分鉴影，无计重见。啼春细雨，笼愁澹月，恁时庭院。离肠未语先断。算犹有、凭高望眼。更那堪、衰草连天，飞梅弄晚。

词牌:南乡子
作者:潘牥
词文:生怕倚阑干。阁下溪声阁外山。惟有旧时山井水，依然。暮雨朝云去不还。○应是蹑飞鸾。月下时时整佩环。月又渐低霜又下，更阑。折得梅花独自看。

词牌:瑞鹤仙
作者:陆叡
词文:湿云黏雁影。望征路愁迷，离绪难整。千金买光景。但疏钟催晓，乱鸦啼暝。花悰暗省。许多情、相逢梦境。便行云、都不归来，也合寄将音信。○孤迥。盟鸾心在，跨鹤程高，后期无准。情丝待翦。翻惹得，旧时恨。怕天教何处，参差双燕，还染残朱剩粉。对菱花、与说相思，看谁瘦损。

词牌:霜天晓角
作者:萧泰来
词文:千霜万雪。受尽寒磨折。赖是生来瘦硬，浑不怕、角吹彻。○情绝。影也别。知心惟有月。原没春风情性，如何共、海棠说。

词牌:渡江云
作者:吴文英
词文:羞红颦浅恨，晚风未落，片绣点重茵。旧堤分燕尾，桂棹轻鸥，宝勒倚残云。千丝怨碧，渐路入、仙坞迷津。肠漫回，隔花时见，背面楚腰身。○逡巡。题门惆怅，堕履牵萦，数幽期难准。还始觉、留情缘眼，宽带因春。明朝事与孤烟冷，做满湖、风雨愁人。山黛暝，尘波澹绿无痕。

词牌:夜合花
作者:吴文英
词文:柳暝河桥，莺清台苑，短策频惹春香。当时夜泊，温柔便入深乡。词韵窄，酒杯长。翦蜡花、壶箭催忙。共追游处，凌波翠陌，连棹横塘。○十年一梦凄凉。似西湖燕去，吴馆巢荒。重来万感，依前唤酒银罂。溪雨急，岸花狂。趁残鸦、飞过苍茫。故人楼上，凭谁指与，芳草斜阳。

词牌:霜叶飞
作者:吴文英
词文:断烟离绪，关心事，斜阳红隐霜树。半壶秋水荐黄花，香噀西风雨。纵玉勒、轻飞迅羽。凄凉谁吊荒台古。记醉蹋南屏，彩扇咽、寒蝉倦梦，不知蛮素。○聊对旧节传杯，尘牋蠹管，断阕经岁慵赋。小蟾斜影转东篱，夜冷残蛩语。早白发、缘愁万缕。惊飙从卷乌纱去。漫细将、茱萸看，但约明年，翠微高处。

词牌:宴清都
作者:吴文英
词文:绣幄鸳鸯柱。红情密，腻云低护秦树。芳根兼倚，花梢钿合，锦屏人妒。东风睡足交枝，正梦枕、瑶钗燕股。障滟蜡、满照欢丛，嫠蟾冷落羞度。○人间万感幽单，华清惯浴，春盎风露。连鬟并暖，同心共结，向承恩处。凭谁为歌长恨，暗殿锁、秋灯夜语。叙旧期、不负春盟，红朝翠暮。

词牌:齐天乐
作者:吴文英
词文:烟波桃叶西陵路，十年断魂潮尾。古柳重攀，轻鸥聚别，陈迹危亭独倚。凉飔乍起。渺烟碛飞帆，暮山横翠。但有江花，共临秋镜照憔悴。○华堂烛暗送客，眼波回盼处，芳艳流水。素骨凝冰，柔葱蘸雪，犹忆分瓜深意。清尊未洗。梦不湿行云，漫沾残泪。可惜秋宵，乱蛩疏雨里。

词牌:花犯
作者:吴文英
词文:小娉婷，清铅素靥，蜂黄暗偷晕。翠翘攲鬓。昨夜冷中庭，月下相认。睡浓更苦凄风紧。惊回心未稳。送晓色、一壶匆蒨，才知花梦准。○湘娥化作此幽芳，凌波路，古岸云沙遗恨。临砌影，寒香乱、冻梅藏韵。熏𬬻畔、旋移傍枕，还又见、玉人垂绀鬒。料唤赏、清华池馆，台杯须满引。

词牌:浣溪沙
作者:吴文英
词文:门隔花深旧梦游。夕阳无语燕归愁。玉纤香动小帘钩。○落絮无声春堕泪，行云有影月含羞。东风临夜冷于秋。

词牌:浣溪沙
作者:吴文英
词文:波面铜花冷不收。玉人垂钓理纤钩。月明池阁夜来秋。○江燕话归成晓别，水花红减似春休。西风梧井叶先愁。

词牌:点绛唇
作者:吴文英
词文:卷尽愁云，素娥临夜新梳洗。暗尘不起。酥润凌波地。○辇路重来，仿佛灯前事。情如水。小楼熏被。春梦笙歌里。

词牌:祝英台近
作者:吴文英
词文:翦红情，裁绿意，花信上钗股。残日东风，不放岁华去。有人添烛西窗，不眠侵晓，笑声转，新年莺语。○旧尊俎。玉纤曾擘黄柑，柔香系幽素。归梦湖边，还迷镜中路。可怜千点吴霜，寒销不尽，又相对、落梅如雨。

词牌:祝英台近
作者:吴文英
词文:采幽香，巡古苑，竹冷翠微路。斗草溪根，沙印小莲步。自怜两鬓清霜，一年寒食，又身在、云山深处。○昼闲度。因甚天也悭春，轻阴便成雨。绿暗长亭，归梦趁风絮。有情花影阑干，莺声门径，解留我、霎时凝伫。

词牌:澡兰香
作者:吴文英
词文:盘丝系腕，巧篆垂簪，玉隐绀纱睡觉。银瓶露井，彩箑云窗，往事少年依约。为当时、曾写榴裙，伤心红绡褪萼。炊黍梦、光阴渐老，汀洲烟蒻。○莫唱江南古调，怨抑难招，楚江沉魄。薰风燕乳，暗雨梅黄，午镜澡兰帘幕。念秦楼、也拟人归，应翦菖蒲自酌。但怅望、一缕新蟾，随人天角。

词牌:风入松
作者:吴文英
词文:听风听雨过清明。愁草瘗花铭。楼前绿暗分携路，一丝柳、一寸柔情。料峭春寒中酒，交加晓梦啼莺。○西园日日扫林亭。依旧赏新晴。黄蜂频扑秋千索，有当时、纤手香凝。惆怅双鸳不到，幽阶一夜苔生。

词牌:莺啼序
作者:吴文英
词文:残寒正欺病酒，掩沈香绣户。燕来晚、飞入西城，似说春事迟暮。画船载、清明过却，晴烟冉冉吴宫树。念羇情游荡，随风化为轻絮。○十载西湖，傍柳系马，趁娇尘软雾。遫红渐、招入仙溪，锦儿偷寄幽素。倚银屏、春宽梦窄，断红湿、歌纨金缕。暝隄空，轻把斜阳，总还鸥鹭。○幽兰旋老，杜若还生，水乡尚寄旅。别后访、六桥无信，事往花委，瘗玉埋香，几番风雨。长波妒盼，遥山羞黛，渔灯分影春江宿，记当时、短楫桃根渡。青楼仿佛，临分败壁题诗，泪墨惨澹尘土。○危亭望极，草色天涯，叹鬓侵半苎。暗点检、离痕欢唾，尚染鲛绡，亸凤迷归，破鸾慵舞。殷勤待写，书中长恨，蓝霞辽海沈过雁，漫相思、弹入哀筝柱。伤心千里江南，怨曲重招，断魂在否。

词牌:惜黄花慢
作者:吴文英
词文:送客吴皋。正试霜夜冷，枫落长桥。望天不尽，背城渐杳，离亭黯黯，恨水迢迢。翠香零落红衣老，暮愁锁、残柳眉梢。念瘦腰。沈郎旧日，曾系兰桡。○仙人凤咽琼箫。怅断魂送远，九辩难招。醉鬟留盼，小窗翦烛，歌云载恨，飞上银霄。素秋不解随船去，败红趁、一叶寒涛。梦翠翘。怨鸿料过南谯。

词牌:高阳台
作者:吴文英
词文:宫粉雕痕，仙云堕影，无人野水荒湾。古石埋香，金沙锁骨连环。南楼不恨吹横笛，恨晓风、千里关山。半飘零，庭上黄昏，月冷阑干。○寿阳空理愁鸾。问谁调玉髓，暗补香瘢。细雨归鸿，孤山无限春寒。离魂难倩招清些，梦缟衣、解佩溪边。最愁人，啼鸟晴明，叶底青圆。

词牌:高阳台
作者:吴文英
词文:修竹凝妆，垂杨驻马，凭阑浅画成图。山色谁题，楼前有雁斜书。东风紧送斜阳下，弄旧寒、晚酒醒余。自销凝，能几花前，顿老相如。○伤春不在高楼上，在灯前敧枕，雨外熏𬬻。怕舣游船，临流可奈清臞。飞红若到西湖底，搅翠澜、总是愁鱼。莫重来，吹尽香绵，泪满平芜。

词牌:三姝媚
作者:吴文英
词文:湖山经醉惯。渍春衫、啼痕酒痕无限。又过长安，叹断襟零袂，涴尘谁浣。紫曲门荒，沿败井、风摇青蔓。对语东邻，犹是曾巢，谢堂双燕。○春梦人间须断。但怪得、当年梦缘能短。绣屋秦筝，傍海棠偏爱，夜深开宴。舞歇歌沈，花未减、红颜先变。伫久河桥欲去，斜阳泪满。

词牌:八声甘州
作者:吴文英
词文:渺空烟四远，是何年、青天坠长星。幻苍崖云树，名娃金屋，残霸宫城。箭径酸风射眼，腻水染花腥。时靸双鸳响，廊叶秋声。○宫里吴王沈醉，倩五湖倦客，独钓醒醒。问苍波无语，华发奈山青。水涵空、阑干高处，送乱鸦、斜日落渔汀。连呼酒，上琴台去，秋与云平。

词牌:踏莎行
作者:吴文英
词文:润玉笼绡，檀樱倚扇。绣圈犹带脂香浅。榴心空叠舞裙红，艾枝应压愁鬟乱。○午梦千山，窗阴一箭。香瘢新褪红丝腕。隔江人在雨声中，晚风菰叶生秋怨。

词牌:瑞鹤仙
作者:吴文英
词文:晴丝牵绪乱，对沧江斜日，花飞人远。垂杨暗吴苑。正旗亭烟冷，河桥风暖，兰情蕙盼。惹相思、春根酒畔。又争知、吟骨萦销，渐把旧衫重翦。○凄断。流红千浪，缺月孤楼，总难留燕。歌尘凝扇。待凭信，拚分钿。试挑灯欲写，还依不忍，牋幅偷和泪卷。寄残云、賸雨蓬莱，也应梦见。

词牌:鹧鸪天
作者:吴文英
词文:池上红衣伴倚阑。栖鸦常带夕阳还。殷云度雨疏桐落，明月生凉宝扇闲。○乡梦窄，水天宽。小窗愁黛澹秋山。吴鸿好为传归信，杨柳阊门屋数间。

词牌:夜游宫
作者:吴文英
词文:人去西楼雁杳。叙别梦、扬州一觉。云澹星疏楚山晓。听啼鸟，立河桥，话未了。雨外蛩声早。细织就、霜丝多少。说与萧娘未知道。向长安，对秋灯，几人老。

词牌:贺新郎
作者:吴文英
词文:乔木生云气。访中兴、英雄陈迹，暗追前事。战舰东风悭借便，梦断神州故里。旋小筑、吴宫闲地。华表月明归夜鹤，叹当时、花竹今如此。枝上露，溅清泪。○遨头小簇行春队。步苍苔、寻幽别墅，问梅开未。重唱梅边新度曲，催发寒梢冻蕊。此心与、东君同意。后不如今今非昔，两无言、相对沧浪水。怀此恨，寄残醉。

词牌:唐多令
作者:吴文英
词文:何处合成愁。离人心上秋。纵芭蕉、不雨也飕飕。都道晚凉天气好，有明月、怕登楼。○年事梦中休。花空烟水流。燕辞归、客尚淹留。垂柳不萦裙带住，漫长是、系行舟。

词牌:湘春夜月
作者:黄孝迈
词文:近清明。翠禽枝上消魂。可惜一片清歌，都付与黄昏。欲共柳花低诉，怕柳花轻薄，不解伤春。念楚乡旅宿，柔情别绪，谁与温存。○空樽夜泣，青山不语，残照当门。翠玉楼前，惟是有、一波湘水，摇荡湘云。天长梦短，问甚时、重见桃根。这次第，算人间没个、并刀翦断，心上愁痕。

词牌:大有
作者:潘希白
词文:戏马台前，采花篱下，问岁华、还是重九。恰归来、南山翠色依旧。帘栊昨夜听风雨，都不似、登临时候。一片宋玉情怀，十分卫郎清瘦。○红萸佩、空对酒。砧杵动微寒，暗欺罗袖。秋已无多，早是败荷衰柳。强整帽簷敧侧，曾经向、天涯搔首。几回首、故国莼鲈，霜前雁后。

词牌:青玉案
作者:黄公绍
词文:年年社日停针线。怎忍见、双飞燕。今日江城春已半。一身犹在，乱山深处，寂寞溪桥畔。○春衫著破谁针线。点点行行泪痕满。落日解鞍芳草岸。花无人戴，酒无人劝，醉也无人管。

词牌:摸鱼儿
作者:朱嗣发
词文:对西风、鬓摇烟碧，参差前事流水。紫丝罗带鸳鸯结，的的镜盟钗誓。浑不记、漫手织回文，几度欲心碎。安花著叶。奈雨覆云翻，情宽分窄，石上玉簪脆。○朱楼外。愁压空云欲坠。月痕犹照无寐。阴晴也只随天意。枉了玉消香碎。君且醉。君不见、长门青草春风泪。一时左计。悔不早荆钗，暮天修竹，头白倚寒翠。

词牌:兰陵王
作者:刘辰翁
词文:送春去。春去人间无路。秋千外、芳草连天，谁遣风沙暗南浦。依依甚意绪。漫忆海门飞絮。乱鸦过，斗转城荒，不见来时试灯处。○春去。最谁苦。但箭雁沈边，梁燕无主。杜鹃声里长门暮。想玉树凋土，泪盘如露。咸阳送客屡回顾。斜日未能度。○春去。尚来否。正江令恨别，庾信愁赋。苏隄尽日风和雨。叹神游故国，花记前度。人生流落，顾孺子，共夜语。

词牌:宝鼎现
作者:刘辰翁
词文:红妆春骑。踏月呼影、竿旗穿市。望不尽、楼台歌舞，习习香尘莲步底。箫声断、约彩鸾归去，未怕金吾呵醉。甚辇路、喧阗且止。听得念奴歌起。○父老犹记宣和事。抱铜仙、清泪如水。还转盼、沙河多丽。滉漾明光连邸第。帘影冻、散红光成绮。月浸葡萄十里。看往来、神仙才子。肯把菱花扑碎。○肠断竹马儿童，空见说、三千乐指。等多时春不归来，到春时欲睡。又说向、灯前拥髻。暗滴鲛珠坠。便当日、亲见霓裳，天上人间梦里。

词牌:永遇乐
作者:刘辰翁
词文:璧月初晴，黛云远澹，春事谁主。禁苑娇寒，湖隄倦暖，前度遽如许。香尘暗陌，华灯明昼，长是懒携手去。谁知道，断烟禁夜，满城似愁风雨。○宣和旧日，临安南渡，芳景犹自如故。缃帙离离，风鬟三五，能赋词最苦。江南无路，鄜州今夜，此苦又谁知否。空相对，残釭无寐，满村社鼓。

词牌:摸鱼儿
作者:刘辰翁
词文:怎知他、春归何处，相逢且尽尊酒。少年袅袅天涯恨，长结西湖烟柳。休回首。但细雨断桥，憔悴人归后。东风似旧。问前度桃花，刘郎能记，花复认郎否。○君且住，草草留君翦韭。前宵正恁时候。深杯欲共歌声滑，翻湿春衫半袖。空眉皱。看白发尊前，已似人人有。临分把手。叹一笑论文，清狂顾曲，此会几时又。

词牌:高阳台
作者:周密
词文:照野旌旗，朝天车马，平沙万里天低。宝带金章，尊前茸帽风欺。秦关汴水经行地，想登临、都付新诗。纵英游，叠鼓清笳，骏马名姬。○酒酣应对燕山雪，正冰河月冻，晓陇云飞。投老残年，江南谁念方回。东风渐绿西湖岸，雁已还、人未南归。最关情，折尽梅花，难寄相思。

词牌:瑶花
作者:周密
词文:朱钿宝玦。天上飞琼，比人间春别。江南江北，未曾见，漫拟梨云梅雪。淮山春晚，问谁识、芳心高洁。消几番、花落花开，老了玉关豪杰。○金壶翦送琼枝，看一骑红尘，香度瑶阙。韶华正好，应自喜、初乱长安蜂蝶。杜郎老矣，想旧事、花须能说。记少年，一梦扬州，二十四桥明月。

词牌:玉京秋
作者:周密
词文:烟水阔。高林弄残照，晚蜩凄切。画角吹寒，碧砧度韵，银床飘叶。衣湿桐阴露冷，采凉花、时赋秋雪。叹轻别。一襟幽事，砌虫能说。○客思吟商还怯。怨歌长、琼壶暗缺。翠扇恩疏，红衣香褪，翻成消歇。玉骨西风，恨最恨、闲却新凉时节。楚箫咽。谁倚西楼淡月。

词牌:曲游春
作者:周密
词文:禁苑东风外，飏暖丝晴絮，春思如织。燕约莺期，恼芳情偏在，翠深红隙。漠漠香尘隔。沸十里、乱丝丛笛。看画船，尽入西泠，闲却半湖春色。○柳陌。新烟凝碧。映帘底宫眉，堤上游勒。轻暝笼寒，怕梨云梦冷，杏香愁幂。歌管酬寒食。奈蝶怨、良宵岑寂。正满湖、碎月摇花，怎生去得。

词牌:绣鸾凤花犯
作者:周密
词文:楚江湄，湘娥再见，无言洒清泪。淡然春意。空独倚东风，芳思谁寄。凌波路冷秋无际。香云随步起。漫记得，汉宫仙掌，亭亭明月底。○冰丝写怨更多情，骚人恨，枉赋芳兰幽芷。春思远，谁叹赏、国香风味。相将共、岁寒伴侣。小窗净、沈烟熏翠袂。幽梦觉，涓涓清露，一枝灯影里。

词牌:瑞鹤仙
作者:蒋捷
词文:绀烟迷雁迹。渐碎鼓零钟，街喧初息。风檠背寒壁。放冰蟾，飞到，珠丝帘隙。琼瑰暗泣。念乡关、霜华似织。漫将身、化鹤归来，忘却旧游端的。○欢极。蓬壶蕖侵，花院梨溶，醉连春夕。柯云罢弈。樱桃在，梦难觅。劝清光，乍可，幽窗相伴，休照红楼夜笛。怕人间、换谱伊凉，素娥未识。

词牌:贺新郎
作者:蒋捷
词文:梦冷黄金屋。叹秦筝、斜鸿阵里，秦弦尘扑。化作娇莺飞归去，犹认纱窗旧绿。正过雨、荆桃如菽。此恨难平君知否，似琼台、涌起弹棋局。消瘦影，嫌明烛。○鸳楼碎泻东西玉。问芳踪、何时再展，翠钗难卜。待把宫眉横云样，描上生绡画幅。怕不是、新来妆束。彩扇红牙今都在，恨无人、解听开元曲，空掩袖，倚寒竹。

词牌:女冠子
作者:蒋捷
词文:蕙花香也。雪晴池馆如画。春风飞到，宝钗楼上，一片笙箫，琉璃光射。而今灯漫挂。不是暗尘明月，那时元夜。况年来、心懒意怯，羞与蛾儿争耍。○江城人悄初更打。问繁华谁解，再向天公借。剔残红灺，但梦里隐隐，钿车罗帊。吴牋银粉砑。待把旧家风景，写成闲话。笑绿鬟邻女，倚窗犹唱，夕阳西下。

词牌:虞美人
作者:蒋捷
词文:少年听雨歌楼上。红烛昏罗帐。壮年听雨客舟中。江阔云低、断雁叫西风。而今听雨僧庐下。鬓已星星也。悲欢离合总无情。一任阶前、点滴到天明。

词牌:高阳台
作者:张炎
词文:接叶巢莺，平波卷絮，断桥斜日归船。能几番游，看花又是明年。东风且伴蔷薇住，到蔷薇、春已堪怜。更凄然。万绿西泠，一抹荒烟。○当年燕子知何处，但苔深韦曲，草暗斜川。见说新愁，如今也到鸥边。无心再续笙歌梦，掩重门、浅醉闲眠。莫开帘。怕见飞花，怕听啼鹃。

词牌:渡江云
作者:张炎
词文:山空天入海，倚楼望极，风急暮潮初。一帘鸠外雨，几处闲田，隔水动春锄。新烟禁柳，想如今、萍到西湖。犹记得、当年深隐，门掩两三株。愁余。荒城古溆，断梗疏萍，更漂流何处。空自觉、围羞带减，影怯灯孤。常疑即见桃花面，甚近来、翻笑无书。书纵远，如何梦也都无。

词牌:八声甘州
作者:张炎
词文:记玉关、踏雪事清游。寒气脆貂裘。傍枯林古道，长河饮马，此意悠悠。短梦依然江表，老泪洒西州。一字无题处，落叶都愁。○载取白云归去，问谁留楚佩，弄影中州。折芦花赠远，零落一身愁。向寻常、野桥流水，待招来、不是旧沙鸥。空怀感，有斜阳处，却怕登楼。

词牌:解连环
作者:张炎
词文:楚江空晚。怅离群万里，怳然惊散。自顾影、欲下寒塘，正沙净草枯，水平天远。写不成书，只寄得、相思一点。料因循误了，残毡拥雪，故人心眼。○谁怜旅愁荏苒。漫长门夜悄，锦筝弹怨。想伴侣、犹宿芦花，也曾念春前，去程应转。暮雨相呼，怕蓦地、玉关重见。未羞他、双燕归来，画帘半卷。

词牌:疏影
作者:张炎
词文:碧圆自洁。向浅洲远渚，亭亭清绝。犹有遗簪，不展秋心，能卷几多炎热。鸳鸯密语同倾盖，且莫与、浣纱人说。恐怨歌、忽断花风，碎却翠云千叠。回首当年汉舞，怕飞去、漫皱留仙裙折。恋恋青衫，犹染枯香，还叹鬓丝飘雪。盘心清露如铅水，又一夜、西风吹折。喜净看、匹练飞光，倒泻半湖明月。

词牌:月下笛
作者:张炎
词文:万里孤云，清游渐远，故人何处。寒窗梦里，犹记经行旧时路。连昌约略无多柳，第一是、难听夜雨。漫惊回凄悄，相看烛影，拥衾无语。○张绪。归何暮。半零落依依，断桥鸥鹭。天涯倦旅。此时心事良苦。只愁重洒西州泪，问杜曲、人家在否。恐翠袖、正天寒，犹倚梅花那树。

词牌:天香
作者:王沂孙
词文:孤峤蟠烟，层涛蜕月，骊宫夜采铅水。泛远槎风，梦深薇露，化作断魂心字。红磁候火，还乍识，冰环玉指。一缕萦帘翠影，依稀海天云气。○几回𣨼娇半醉，翦春灯、夜寒花碎。更好故溪飞雪，小窗深闭。荀令如今顿老，总忘却，樽前旧风味。漫惜余熏，空篝素被。

词牌:眉妩
作者:王沂孙
词文:渐新痕悬柳，澹彩穿花，依约破初暝。便有团圆意，深深拜，相逄谁在香径。画眉未稳，料素娥、犹带离恨。最堪爱、一曲银钩小，宝帘挂秋冷。○千古盈亏休问，叹慢磨玉斧，难补金镜。太液池犹在，凄凉处、何人重赋清景。故山夜永。试待他、窥户端正，看云外山河，还老尽、桂花影。

词牌:齐天乐
作者:王沂孙
词文:一襟余恨宫魂断，年年翠阴庭树。乍咽凉柯，还移暗叶，重把离愁深诉。西窗过雨。怪瑶珮流空，玉筝调柱。镜暗妆残，为谁娇鬓尚如许。○铜仙铅泪似洗，叹移盘去远，难贮零露。病翼惊秋，枯形阅世，消得斜阳几度。余音更苦。甚独抱清商，顿成凄楚。漫想薰风，柳丝千万缕。

词牌:长亭怨慢
作者:王沂孙
词文:泛孤艇、东皋过遍。尚记当日，绿阴门掩。屐齿莓苔，酒痕罗袖事何限。欲寻前迹，空惆怅，成秋苑。自约赏花人，别后总、风流云散。○水远，怎知流水外，却是乱山尤远。天涯梦短。想忘了、绮疏雕槛。望不尽、冉冉斜阳，抚乔木、年华将晚。但数点红英，犹识西园凄婉。

词牌:高阳台
作者:王沂孙
词文:残雪庭阴，轻寒帘影，霏霏玉管春葭，小帖金泥，不知春是谁家。相思一夜窗前梦，奈个人、水隔天遮。但凄然，满树幽香，满地横斜。○江南自是离愁苦，况游骢古道，归雁平沙。怎得银笺，殷勤说与年华。如今处处生芳草，纵凭高、不见天涯。更消他，几度东风，几度飞花。

词牌:法曲献仙音
作者:王沂孙
词文:层绿峨峨，纤琼皎皎，倒压波痕清浅。过眼年华，动人幽意，相逢几番春换。记唤酒、寻芳处，盈盈褪妆晚。○已销黯。况凄凉、近来离思，应忘却、明月夜深归辇。荏苒一枝春，恨东风、人似天远。纵有残花，洒征衣，铅泪都满。但殷勤折取，自遣一襟幽怨。

词牌:疏影
作者:彭元逊
词文:江空不渡，恨蘼芜杜若，零落无数。远道荒寒，婉娩流年，望望美人迟暮。风烟雨雪阴晴晚，更何须，春风千树。尽孤城、落木萧萧，日夜江声流去。○日晏山深闻笛，恐他年流落，与子同赋。事阔心违，交淡媒劳，蔓草沾衣多露。汀洲窈窕余醒寐，遗珮环、浮沈澧浦。有白鸥、淡月微波，寄语逍遥容与。

词牌:六丑
作者:彭元逊
词文:似东风老大，那复有、当时风气。有情不收，江山身是寄。浩荡何世。但忆临官道，暂来不住，便出门千里。痴心指望回风坠。扇底相逢，钗头微缀。他家万条千缕，解遮亭障驿，不隔江水。○瓜洲曾舣，等行人岁岁。日下长秋，城乌夜起。帐庐好在春睡。共飞归湖上，草青无地。愔愔雨、春心如腻。欲待化、丰乐楼前，帐饮青门都废。何人念、流落无几。点点抟作，雪绵松润，为君裛泪。

词牌:紫萸香慢
作者:姚云文
词文:近重阳、偏多风雨，绝怜此日暄明。问秋香浓未，待携客、出西城。正自羁怀多感，怕荒台高处，更不胜情。向尊前、又忆漉酒插花人。只座上、已无老兵。○凄情。浅醉还醒。愁不肯、与诗平。记长楸走马，雕弓★（扌笮，同「射」）柳，前事休评。紫萸一枝传赐，梦谁到、汉家陵。尽乌纱、便随风去，要天知道，华发如此星星。歌罢涕零。

词牌:金明池
作者:僧挥
词文:天阔云高，溪横水远。晚日寒生轻晕。闲阶静、杨花渐少，朱门掩、莺声犹嫩。悔匆匆、过却清明，旋占得余芳，已成幽恨。却几日阴沈，连宵慵困。起来韶华都尽。○怨入双眉闲斗损。乍品得情怀，看承全近。深深态、无非自许。厌厌意、终羞人问。争知道、梦里蓬莱，待忘了余香，时传音信。纵留得莺花，东风不住，也则眼前愁闷。

词牌:凤凰台上忆吹箫
作者:李清照
词文:香冷金猊，被翻红浪，起来慵自梳头。任宝奁尘满，日上帘钩。生怕离怀别苦，多少事、欲说还休。新来瘦，非干病酒，不是悲秋。○休休，这回去也，千万遍阳关，也则难留。念武陵人远，烟锁秦楼。惟有楼前流水，应念我、终日凝眸。凝眸处，从今又添，一段新愁。

词牌:如梦令
作者:李清照
词文:昨夜雨疏风骤。浓睡不消残酒。试问卷帘人，却道海棠依旧。知否。知否。应是绿肥红瘦。

词牌:醉花阴
作者:李清照
词文:薄雾浓云愁永昼。瑞脑消金兽。佳节又重阳，玉枕纱厨，半夜凉初透。○东篱把酒黄昏后。有暗香盈袖。莫道不消魂，帘卷西风，人比黄花瘦。

词牌:声声慢
作者:李清照
词文:寻寻觅觅，冷冷清清，凄凄惨惨戚戚。乍暖还寒时候，最难将息。三杯两盏淡酒，怎敌他、晚来风急。雁过也，正伤心，却是旧时相识。○满地黄花堆积。憔悴损，如今有谁堪摘。守著窗儿，独自怎生得黑。梧桐更兼细雨，到黄昏、点点滴滴。这次第，怎一个、愁字了得。

词牌:念奴娇
作者:李清照
词文:萧条庭院，又斜风细雨，重门须闭。宠柳娇花寒食近，种种恼人天气。险韵诗成，扶头酒醒，别是闲滋味。征鸿过尽，万千心事难寄。○楼上几日春寒，帘垂四面，玉阑干慵倚。被冷香消新梦觉，不许愁人不起。清露晨流，新桐初引，多少游春意。日高烟敛，更看今日晴未。

词牌:永遇乐
作者:李清照
词文:落日镕金，暮云合璧，人在何处。染柳烟浓。吹梅笛怨，春意知几许。元宵佳节，融和天气，次第岂无风雨。来相召、香车宝马，谢他酒朋诗侣。○中州盛日，闺门多暇，试得偏重三五。铺翠冠儿，撚金雪柳，簇带争济楚。如今憔悴，风鬟雾鬓，怕见夜间出去。不如向、帘儿底下，听人笑语。

词牌:浣溪沙
作者:李清照
词文:髻子伤春懒更梳。晚风庭院落梅初。淡云来往月疏疏。○玉鸭熏𬬻闲瑞脑，朱樱斗帐掩流苏。通犀还解辟寒无。
