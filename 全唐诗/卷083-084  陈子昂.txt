第1笔
　　　　庆云章　陈子昂
昆仑元气，实生庆云。大人作矣，五色氤（一作氛）氲。
昔在帝妫，南风既薰。丛芳烂熳，郁郁纷纷。
旷矣千祀，庆云来止。玉叶金柯，祚我天子。
非我天子，庆云谁昌。非我圣母，庆云谁光。
庆云光矣，周道昌矣。九万八千，天授皇年。
[页]卷,册....[889]83,3
第2笔
　　　　感遇诗三十八首　陈子昂
微月生（一作出）西海，幽阳始代（一作化）升。圆光正（一作恰）东满，阴魄已朝凝。
太极生天地，三元更废兴。至精谅[889]斯在，三五谁能征。

兰若生春夏，芊蔚何青青。幽独空林色，朱蕤冒紫茎。
迟迟白日晚，袅袅秋风生。岁华尽摇落，芳意竟何成。

苍苍丁零塞，今古缅荒途。亭堠何摧兀，暴骨无全躯。
黄沙幕南起，白日隐西隅。汉甲三十万，曾以事匈奴。
但见沙场死，谁怜塞上（一作下）孤。

乐羊为魏将，食子殉军功。骨肉且（一作尚）相薄，他人安得忠。
吾闻中山相，乃属放麑翁。孤兽犹（一作且）不忍，况（一作矧）以奉君终。

市人矜巧智，于道若童蒙。倾夺相夸侈，不知身所终。
曷见玄真子，观世玉壶中。窅然遗天地，乘化入无穷。

吾观龙变化，乃知至阳精。石林何冥密，幽洞无留行。
古之得仙道，信与元化并。玄感非象（一作蒙）识，谁能测沈（一作沦）冥。
世人拘目见，酣酒笑丹经。昆仑有瑶树，安得采其英。

白日每不归，青阳时暮矣。茫茫吾何思，林卧观无始。
众芳委时晦，𫛸𫛞鸣悲耳。鸿荒古已颓，谁识巢居子。

吾观昆仑化，日月沦洞冥。精魄相交会，天壤以罗生。
仲尼推太极，老聃贵窈冥。西方金仙子，崇义乃无明。
空色皆寂灭，缘业定（一作亦）何成。名教信纷藉，死生俱未停。

圣人秘元命，惧世乱其真。如何嵩公辈，诙（一作谈）谲误时人。
先天诚为美，阶乱祸谁因。长城备胡寇，嬴祸[890]发其亲。
赤精既迷汉，子年何救秦。去去桃李花，多言死如麻。

深居观元化（一作群动），悱然争朵颐。谗说相啖食，利害纷㘈㘈。
便便夸毘子，荣耀更相持。务光让天下，商贾竞刀锥。
已矣行采芝，万世同一时。

吾爱鬼谷子，青谿无垢氛。囊括经世道，遗身在白云。
七雄方龙斗，天下久（一作乱）无君。浮荣不足贵，遵养晦时文。
舒可（一作之）弥宇宙，卷之不盈分。岂徒山木寿，空与麋鹿群。

呦呦南山鹿，罹罟以媒和。招摇青桂树，幽蠹亦成科。
世情甘近习，荣耀纷如何。怨憎未相复，亲爱生祸罗。
瑶台倾巧笑，玉杯殒双蛾。谁见枯（一作孤）城蘗（一作树），青青成斧柯。

林居病时久，水木澹孤清。闲卧观物化，悠悠念无生。
青春始萌达，朱火已满盈。徂落方自此，感叹何时平。

临岐泣世道，天命良悠悠。昔日殷王子，玉马遂朝周。
宝鼎沦伊谷，瑶台成古（一作故）丘。西山伤遗老，东陵有故侯。

贵人难得意，赏爱在须臾。莫以心如玉，探他明月珠。
昔称夭桃子，今为舂市徒。鸱鸮悲东国，麋鹿泣姑苏。
谁见鸱夷子，扁舟去五湖。

圣人去已久，公道缅良难。蚩蚩夸毘子，尧禹以为谩。
骄荣贵工巧，势利迭（一作递）相干。燕王尊乐毅，分国愿同欢。
鲁（一作仲）连让齐爵，遗组去邯郸。伊人信往矣，感激为谁叹。

幽居观天运，悠悠念群生。终古代兴没，豪圣莫能争。
三季沦周赧，七雄灭秦嬴。复闻赤精子，提剑入咸[891]京。
炎光既无象，晋虏复纵横。尧禹道已昧，昏虐势方行。
岂无当世雄，天道与胡兵。咄咄安可言，时醉而未醒。
仲尼溺东鲁，伯阳遁西溟。大运自古来，旅人胡叹哉。

逶迤势已久，骨鲠道斯穷。岂无感激者，时俗颓此风。
灌园何其鄙，皎皎于陵中。世道不相容，嗟嗟张长公。

圣人不利己，忧济在元元。黄屋非尧意，瑶台安可论。
吾闻西方化，清净道弥敦。奈何穷金玉，雕刻以为尊。
云构山林尽，瑶图珠翠烦。鬼工尚未可，人力安能存。
夸愚适增累，矜智道逾昏。

玄天幽且默，群议曷嗤嗤。圣人教犹在，世运久陵夷。
一绳将何系，忧醉不能持。去去行采芝，勿为尘所欺。

蜻蛉游天地，与世本无患。飞飞未能止（一作去），黄雀来相干。
穰侯富秦宠，金石比交欢。出入咸阳里，诸侯莫敢言。
宁知山东客，激怒秦王肝。布衣取丞（一作卿）相，千载为辛酸。

微霜知岁晏，斧柯始青青。况乃金天夕，浩露沾群英。
登山望宇宙，白日已西暝。云海方荡潏，孤鳞安得宁。

翡翠巢南海，雄雌珠树林。何知美人意，骄爱比黄金。
杀身炎州里，委羽玉堂阴。旖旎光首饰，葳蕤烂锦衾。
岂不在遐远，虞罗忽见寻。多材信为累，叹息此珍禽。

挈瓶者谁子，姣（一作妖）服当青春。三五明月满，盈盈不自珍。
高堂委金玉，微缕悬千钧。如何负公鼎，被敚笑时人。
 [892]
玄蝉号白露，兹岁已蹉跎。群物从大化，孤英将奈何。
瑶台有青鸟，远食玉山禾。昆仑见玄凤，岂复虞云罗。

荒哉穆天子，好与白云期。宫女多怨旷，层城闭蛾眉。
日耽瑶池乐，岂伤桃李时。青苔空萎绝，白发生罗帷。

朝发宜都渚，浩然思故乡。故乡不可见，路隔巫山阳。
巫山彩云没，高丘正微茫。伫立望已久，涕落（一作泪）沾衣裳。
岂兹越乡感，忆昔楚襄王。朝云无处所，荆国亦沦亡。

昔日章华宴，荆王乐荒淫。霓旌翠羽盖，射兕云梦林。
朅来高唐观，怅望云阳岑。雄图今何在，黄雀空哀吟。

丁亥岁云暮，西山事甲兵。赢粮匝邛道，荷戟争羌城。
严冬阴风劲，穷岫泄（一作油）云生。昏曀（一作黩）无昼夜，羽檄复相惊。
拳跼竞万仞，崩危走（一作远）九冥。籍籍（一作寂寂）峰壑里，哀哀冰雪行。
圣人御宇宙，闻道泰阶平。肉食谋何失，藜藿缅纵横。

可怜（一作惜）瑶台树，灼灼佳人姿。碧华映朱实，攀折青春时。
岂不盛光宠，荣君白玉墀。但恨红芳歇，凋伤感所思。

朅来豪游子，势利祸之门。如何兰膏叹，感激自生冤。
众趋明所避，时弃道犹存。云渊既已失，罗网与谁论。
箕山有高节，湘水有清源。唯应白鸥鸟，可为（一作与）洗心言。

索居犹（一作独）几日，炎夏忽然衰。阳彩皆阴翳，亲友尽睽违。
登山望不见，涕泣久涟湎。宿梦（一作昔）感颜色，[893]若与白云期。
马上（一作世中）骄豪子，驱逐正蚩蚩。蜀山与楚水，携手在何时。

金鼎合神（一作还）丹，世人将见欺。飞飞骑羊子，胡乃在峨眉。
变化固幽（一作非）类，芳菲能几时。疲疴苦沦世，忧痗（一作悔）日侵淄。
眷然顾幽褐，白云空涕洟。

朔风吹海树，萧条边已秋。亭上谁家子，哀哀明月楼。
自言幽燕客，结发事远游。赤丸杀公吏，白刃（一作日）报私雠。
避雠至海上，被役此边州。故乡三千里，辽水复悠悠。
每愤胡兵入，常为汉国羞。何知七十战，白首未封侯。

本为贵公子，平生实爱才。感时思报国，拔剑起蒿莱。
西驰丁零塞，北上单于台。登山见千里，怀古心悠哉。
谁言未忘祸，磨灭成尘埃。

浩然坐何慕，吾蜀有峨眉。念与楚狂子，悠悠白云期。
时哉悲不会，涕泣久涟湎。梦登绥山穴，南采巫山芝。
探元观群化，遗世从云螭。婉变时永矣，感悟不见之。

朝入云中郡，北望单于台。胡秦何密迩，沙朔气雄哉。
藉藉天骄子，猖狂已复来。塞垣无名将，亭堠空崔嵬。
咄嗟吾何叹，边人涂草莱。

仲尼探元化，幽鸿顺阳和。大运自盈缩，春秋递（一作迭）来过。
盲飙忽号怒，万物相纷劘。溟海皆震荡，孤凤其如何。

[页]卷,册....[894]83,3
第3笔
　　　　观荆玉篇（并序）　陈子昂
　　丙戌岁，余从左补阙乔公北征。夏四月，军幕次（一作舍）于张掖河
　　。河州草木，无他异者。惟有仙人杖，往往丛生。幽[894] 朔地寒，
　　与中国稍异。予家世好服食，昔常饵之。及此役也，而息意兹味，戍
　　人有荐嘉蔬者，此物存焉。余倏（一作冁）尔而笑曰：始者与此君别
　　，不图至是而见之，岂非神明嘉惠，将欲扶吾寿也。因为乔公昌言其
　　能，时东莱王仲烈亦同旅舍，闻而大喜，甘心食之，已旬有五日矣。
　　适有行人，自谓能知药者，谓乔公曰：此白棘也，公何谬哉。仲烈愕
　　然而疑。亦曰：吾怪其味甘（宋本作甜），今果如此。乔公信是言，
　　乃讥予，作采玉篇，谓宋人不识玉而宝珉石也。予心知必是，犹以独
　　见之故，被夺于众人，乃喟然而叹曰：嗟乎！人之大明者目也，心之
　　至信者口也。夫目照五色，口分五味。玄黄甘苦，亦可（一作何）断
　　而不惑矣。而路傍一议，二子增疑。况君臣之际，朋友之间乎。自是
　　而观，则万物之情可见也。感采玉咏，而作观玉篇以答之。并示仲烈
　　，讥其失真也。
鸱夷双白玉，此玉有缁磷。悬之千金价，举世莫知真。
丹青非异色，轻重有殊伦。勿信玉工言（一作勿信工言子），徒悲荆国人。
[页]卷,册....[895]83,3
第4笔
　　　　鸳鸯篇　陈子昂
飞飞鸳鸯鸟，举翼相蔽亏。俱来绿潭里，共向白云涯。
音容相眷恋，羽翮两逶迤。苹萍戏春渚，霜霰遶寒池。
浦沙连岸净，汀树拂潭垂。年年此游玩，岁岁来追随。
凤皇起丹穴，独向（一作栖独）梧桐枝。鸿雁来紫塞，空忆稻粱肥。
乌啼倦依托，鹤鸣伤别离。岂若此双禽，飞翻不异林。
刷尾青（一作清）江浦，交颈紫山岑。文章负奇色，和鸣多好音。
闻有鸳鸯绮，复有鸳鸯衾。持为美人赠，勖此故交心。
[页]卷,册....[895]83,3
第5笔
　　　　与东方左史虬修竹篇（并书）　陈子昂
　　东方公足下，文章道弊，五百年矣。汉魏风骨，晋宋莫传，然而文献
　　有可征者。仆尝暇时观齐梁间诗，彩丽竞繁，而[895] 兴寄都绝。每
　　以永叹，思古人，常恐逦逶（一作逶迤）颓靡，风雅不作，以耿耿也
　　。一昨于解三处，见明公咏孤桐篇，骨气端翔，音情顿挫，光英（一
　　作映）朗练，有金石声。遂用洗心饰视，发挥幽郁，不图正始之音，
　　复睹于兹，可使建安作者，相视而笑。解君云、张茂先、何敬祖、东
　　方生与其比肩，仆亦以为知言也。故感叹雅制，作修竹诗一首，当有
　　知音以传示之。
龙种（一作钟龙）生南岳，孤翠郁亭亭。峰岭上崇崒，烟雨下微冥。
夜闻鼯鼠叫，昼聒泉壑声。春风正淡荡，白露已清泠。
哀响激金奏，密色滋玉英。岁寒霜雪苦，含彩独青青。
岂不厌凝冽，羞比春木荣。春木有荣歇，此节无凋零。
始愿与金石，终古保坚贞。不意伶伦子，吹之学凤鸣。
遂偶云和瑟，张乐奏天庭。妙曲方千变，箫韶亦九成。
信蒙雕斲美，常愿事仙灵。驱驰翠虬驾，伊郁紫莺笙。
结交嬴台女，吟弄升天行。携手登白日，远游戏赤城。
低昂玄鹤舞，断续彩云生。永随众仙逝，三山游玉京。
[页]卷,册....[896]83,3
第6笔
　　　　蓟丘览古赠卢居士藏用七首（并序）　陈子昂
　　丁酉岁，吾北征，出自蓟门，历观燕之旧都。其城池霸业，迹已芜没
　　矣，乃慨然仰叹。忆昔乐生、邹子，群贤之游盛矣。因登蓟丘，作七
　　诗以志之，寄终南卢居士，亦有轩辕之遗迹也。
　　　　蓟丘览古赠卢居士藏用七首　轩辕台
北登蓟丘望，求古轩辕台。应龙已不见，牧马空黄埃。
尚想广成子，遗迹白云隈。
[页]卷,册....[896]83,3
第7笔
　　　　蓟丘览古赠卢居士藏用七首　燕昭王　陈子昂
南登碣石阪（一作馆），遥望黄金台。丘陵尽乔木，昭王安在哉。
霸图怅已矣，驱马复归来。
[页]卷,册....[896]83,3
第8笔
　　　　蓟丘览古赠卢居士藏用七首　乐生　陈子昂
王道已沦昧，战国竞贪兵。乐生何感激，仗义下齐城。
雄图竟中夭，遗叹寄阿衡。
[页]卷,册....[897]83,3
第9笔
　　　　蓟丘览古赠卢居士藏用七首　燕太子　陈子昂
秦王日无道，太子怨亦深。一闻田光义，匕首赠千金。
其事虽不立，千载为伤心。
[页]卷,册....[897]83,3
第10笔
　　　　蓟丘览古赠卢居士藏用七首　田光先生　陈子昂
自古皆有死，徇（一作循）义良独稀。奈何燕太（一作丹）子，尚使田生疑。
伏剑诚已矣，感我涕沾衣。
[页]卷,册....[897]83,3
第11笔
　　　　 蓟丘览古赠卢居士藏用七首　邹衍　陈子昂
大运沦三代，天人罕有窥。邹子何寥廓，漫说九瀛垂。
兴亡已千载，今也则无推（一作为）。
[页]卷,册....[897]83,3
第12笔
　　　　蓟丘览古赠卢居士藏用七首　郭隗（末缺） 陈子昂
逢时独为贵，历代非无才。隗君亦何幸，遂起黄金台。
[页]卷,册....[897]83,3
第13笔
　　　　西还至散关答乔补阙知之　陈子昂
葳蕤苍梧凤，嘹唳白露蝉。羽翰本非匹，结交何独全。
昔君事胡马，余得奉戎旃。携手向沙塞，关河缅幽燕。
芳岁几阳止，白日屡徂迁。功业云台薄，平生玉佩捐。
叹此南归日，犹闻北戍边。代水不可涉，巴江亦潺湲。
揽衣度函谷，衔涕望秦川。蜀门自兹始，云山方浩然。
[页]卷,册....[897]83,3
第14笔
　　　　度峡口山赠乔补阙知之王二无竞　陈子昂
峡口大漠南，横绝界中国。丛石何（一作相）纷纠，赤（一作小）山复翕赩。
远望多众容，逼（一作迫）之无异色。崔崒乍[897]孤断，逶迤屡回直。
信关胡马冲，亦距汉边塞。岂依河山险，将顺休明德。
物壮诚有衰，势雄（一作高）良易极。逦迤忽而尽，泱漭平不息。
之子黄金躯，如何此荒域。云台盛多士，待君丹墀侧。
[页]卷,册....[898]83,3
第15笔
　　　　题居延古城赠乔十二知之　陈子昂
闻君东山意，宿昔紫芝荣。沧洲今何在，华发旅边城。
还汉功既薄，逐胡策未行。徒嗟白日暮，坐对黄云生。
桂枝芳欲晚，薏苡谤谁明。无为空自老，含叹负生平。
[页]卷,册....[898]83,3
第16笔
　　　　赠赵六贞固二首　陈子昂
回中〔烽〕（峰）火入，塞上追兵起。此时边朔寒，登陇思君子。
东顾望汉京，南山云雾里。

赤螭媚其彩（一作形），婉娈苍梧泉。昔者瑯琊子，躬耕亦慨然。
美人岂遐旷，之子乃前贤。良辰在何许，白日屡颓迁。
道心固微密，神用无留连。舒可弥宇宙，揽之不盈拳。
蓬莱（一作茅，又作蒿）久芜没，金石徒精坚。良宝委短褐，闲琴独婵娟。

[页]卷,册....[898]83,3
第17笔
　　　　答韩使同在边　陈子昂
汉家失中策，胡马屡南驱。闻诏安边使，曾是故人谟。
废书怅怀古，负剑许良图。出关岁方晏，乘障日多虞。
虏入白登道，烽交紫塞途。连兵屯北地，清野备东胡。
边城方晏闭，斥堠始昭苏。复闻韩长孺，辛苦事匈奴。
雨雪颜容改，纵横才位孤。空怀老臣策，未获赵军租。
但蒙魏侯重，不受谤书诬。当取金人祭，还歌凯入都。
[页]卷,册....[898]83,3
第18笔
　　　　征东至淇门答宋十一参军之问[898]　陈子昂
南星中大火，将子涉清淇。西林改微月，征旆空自持。
碧潭去已远，瑶华（一作草）折遗谁。若（一作君）问辽阳戍，悠悠（一作摇摇）天际旗。
[页]卷,册....[899]83,3
第19笔
　　　　答洛阳主人　陈子昂
平生白云志，早爱赤松游。事亲恨未立，从宦此中州。
主人亦何（一作何发）问，旅客非悠悠。方谒明天子，清宴奉良筹。
再取连城璧，三陟平津侯。不然拂衣去，归从海上鸥。
宁随当代子，倾侧且沈浮。
[页]卷,册....[899]83,3
第20笔
　　　　酬晖上人秋夜山亭有赠　陈子昂
皎皎白林秋，微微翠山静。禅居感物变，独坐开轩屏。
风泉夜声杂（一作绝），月露宵光冷。多谢忘机人，尘忧未能整。
[页]卷,册....[899]83,3
第21笔
　　　　酬李参军崇嗣旅馆见赠　陈子昂
昨夜银河畔，星文犯遥（一作天）汉。今朝紫气新，物色果逢真。
言从天上落，乃是地仙人。白璧疑冤楚，乌裘似入秦。
摧藏多古意，历览备艰辛。乐广云虽睹，夷吾风未春。
凤歌空有问，龙性讵能驯。宝剑终应出，骊珠会见珍。
未及冯公老，何惊孺子贫。青云傥可致（一作效），北海忆孙宾。
[页]卷,册....[899]83,3
第22笔
　　　　酬晖上人夏日林泉　陈子昂
闻道白云居，窈窕青莲宇。岩泉万丈流（一作流杂树），树石（一作石室）千年古。
林卧对轩窗，山阴满庭户。方释尘事劳，从君袭兰杜。
[页]卷,册....[899]83,3
第23笔
　　　　同宋参军之问梦赵六赠卢陈二子之作[899]　陈子昂
晓霁望嵩丘（一作岳），白云半岩足。氛氲涵翠微，宛如嬴（一作瀛）台曲。
故人昔所尚，幽琴歌断续。变化竟无常，人琴遂两亡。
白云失处所，梦想暧容光。畴昔疑缘业，儒道两相妨。
前期许幽报，迨此尚茫茫。晤言既已失，感叹（一作恨）情何一。
始忆携手期，云台与峨眉。达兼济天下，穷独善其时。
诸君推管乐，之子慕巢夷。奈何苍生望，卒为黄绶欺。
铭鼎功未立，山林事亦微。抚孤一流恸，怀旧日（一作且）暌违。
卢子尚高节，终南卧松雪。宋侯逢圣君，骖驭（一作御）游青云。
而我独蹭蹬，语默道犹屯。征戍在辽阳，蹉跎草再黄。
丹丘恨不及，白露已苍苍。远闻山阳赋，感涕下沾裳。
[页]卷,册....[900]83,3
第24笔
　　　　送别出塞　陈子昂
平生闻高义，书剑百夫雄。言登青云去，非此白头翁。
胡兵屯塞下，汉骑属（一作入）云中。君为白马将，腰佩骍角弓。
单于不敢射，天子伫深功。蜀山余方隐，良会何时同。
[页]卷,册....[900]83,3
第25笔
　　　　登蓟丘楼送贾兵曹入都　陈子昂
东山宿昔意，北征非我心。孤负平生愿，感涕下沾襟。
暮登蓟楼上，永望燕山岑。辽海方漫漫，胡沙飞且深。
峨眉杳如梦，仙子曷由寻。击剑起叹息，白日忽西沈。
闻君洛阳使，因子寄南音。
[页]卷,册....[900]83,3
第26笔
　　　　夏日晖上人房别李参军崇嗣（并序○序内缺二字）　陈子昂
　　考察天人，旁罗变动。东西南北，贤圣不能定其居。寒暑晦明，阴阳
　　不能革其数。莫不云离雨散，奔驰于宇宙之间。宋远燕遥，泣别于关
　　山之际。自古来矣，李参军白云英胄，紫气仙人，爱江海而高寻，顿
　　风尘而未息。来从许下，月旦出于龙泉。言入蜀中，星文见于牛斗。
　　野亭相遇，逆旅承欢，谢鲲之山水暂开，乐广之云天自乐。思道林而
　　不见，[900] 怅若有亡，诣祇树而从游，□然旧款。高僧展袂，大士
　　临筵。披□之天书，坐琉璃之宝地。帘帷后辟，拂鹦鹉之香林。栏槛
　　前开，照芙蓉之绿水。讨论儒墨，探览真玄。觉周孔之犹述（一作迷
　　），知老庄之未晤（一作悟）。遂欲高攀宝座，伏奏金仙，开不二之
　　法门，观大千之世界。欢娱恍晚，离别行催。红霞生而白日归，青气
　　凝而碧山暮。骊歌断引，抗手将辞。江汉浩浩而长流，天地居然而不
　　动。嗟乎！色为何色，悲乐忽而因生。谁去谁来，离会纷而妄作。俗
　　之迷也，不亦烦乎。各述所怀，不拘章韵。
四十九变化，一十三死生。翕忽玄黄里，驱驰风雨情。
是非纷妄作，宠辱坐相惊。至人独幽鋻（一作览），窈窕随昏明。
咫尺山河道，轩窗日月庭。别离焉足问，悲乐固能并。
我辈何为尔，栖皇犹未平。金台可攀陟，宝界绝将迎。
户牖观天地，阶基上杳冥。自超三界乐，安知万里征。
中国要荒内，人寰宇宙荣。弦望如朝夕，宁嗟蜀道行。
[页]卷,册....[901]83,3
第27笔
　　　　秋园卧病呈晖上人　陈子昂
幽寂旷日遥，林园转清密。疲疴澹无豫，独坐泛瑶瑟。
怀挟万古情，忧虞百年疾。绵绵多滞念，忽忽每如失。
缅想赤松游，高寻白云（一作紫庭）逸。荣吝始都丧，幽人遂贞吉。
图书纷满床，山水蔼盈室。宿昔心所尚，平生自兹毕。
愿言谁见知，梵筵有同术。八月高秋晚，凉风正萧瑟。
[页]卷,册....[901]83,3
第28笔
　　　　登泽州城北楼䜩　陈子昂
平生倦游者，观化久无穷。复来登此国，临望与君同。
坐见秦兵垒，遥闻赵将雄。武安君何在，长平事已空。
且歌玄云曲，御（一作衔）酒舞薰风。勿使青衿子，嗟尔白头翁。
[页]卷,册....[901]83,3
第29笔
　　　　山水粉图　陈子昂
山图（一作仙图，非）之白云兮，若巫山之高丘。纷群翠之鸿溶，又似蓬瀛海水之周流。
信夫人之好道，爱云山以幽求。
[页]卷,册....[902]83,3
第30笔
　　　　彩树歌　陈子昂
嘉锦筵之珍树兮，错众彩之氛氲。状瑶台之微月，点巫山之朝云。
青春兮不可逢，况蕙色之增芬。结芳意而谁赏，怨绝世之无闻。
红荣碧艳坐看歇，素华流年不待君。故吾思昆仑之琪树，厌桃李之缤纷。
[页]卷,册....[902]83,3
第32笔
　　　　登幽州台歌　陈子昂
前不见古人，后不见来者。念天地之悠悠，独怆然而涕下。
[页]卷,册....[902]83,3
第33笔
　　　　喜马参军相遇醉歌（并序）[902]　陈子昂
　　吾无用久矣，进不能以义补国，退不能以道隐身。天子哀矜，居于侍
　　省。且欲以芝桂为伍，麋鹿同曹。轩裳钟鼎，如梦中也。南荣曝背，
　　北林设罝。有客扣门，云吾道存。孺子孺子，黄中通理。时玄冬遇夜
　　，微月在天，白云半山，志逸海上。酒既醉，琴方清。陶然玄畅，浩
　　尔太素。则欲狎青鸟，寄丹丘矣。日月云迈，蟋蟀谓何。夫诗可以比
　　兴也，不言曷著。时醉书散洒，乃昏见清庙台令，知此有蜀云气也。
　　毕大拾遗、陆六侍御、崔议司、崔兵曹、鲜于晋、崔湎子、怀一道人
　　当知吾此评是实录也。若东莱王仲烈见之，必以为真醉，歌曰。
独幽默以三月兮，深林潜居。时岁忽兮，孤愤遐吟。
谁知我心，孺子孺子，其可与理分。
[页]卷,册....[903]83,3
第34笔
　　　　度荆门望楚　陈子昂
遥遥去巫峡，望望下章台。巴国山川尽，荆门烟雾开。
城分苍野外，树断白云隈。今日狂歌客，谁知入楚来。
[页]卷,册....[904]84,3
第35笔
　　　　晚次乐乡县　陈子昂
故乡杳无际，日暮且孤征。川原迷旧国，道路入边城。
野戍荒烟断，深山古木平。如何此时恨，噭噭夜猿鸣。
[页]卷,册....[904]84,3
第36笔
　　　　同王员外雨后登开元寺南楼因酬晖上人独坐山亭有赠　陈子昂
钟梵经行罢，香林坐入禅。岩庭交杂树，石濑泻鸣泉。
水月心方寂，云霞思独玄。宁知人世里，疲病得（一作苦）攀缘。
[页]卷,册....[904]84,3
第37笔
　　　　东征答朝臣（一作达）相送　陈子昂
平生白云意，疲薾愧为雄。君王谬殊宠，旌节此从戎。
挼绳当系虏，单马岂邀功。孤剑将何托，长谣塞上风。
[页]卷,册....[904]84,3
第38笔
　　　　咏主人壁上画鹤寄乔主簿崔著作　陈子昂
古壁仙人画，丹青尚有文。独舞纷如雪，孤飞暧似云。
自矜彩色重，宁忆故池群。江海联翩翼，长鸣谁复闻。
[页]卷,册....[905]84,3
第39笔
　　　　居延海树闻莺同作　陈子昂
边池无芳树，莺声忽听新。间关如有意，愁绝若怀人。
明妃失汉宠，蔡女没胡尘。坐闻应落泪，况忆故园春。
[页]卷,册....[905]84,3
第40笔
　　　　题李三书斋（崇嗣）　陈子昂
灼灼青春仲，悠悠白日升。声容何足恃，荣吝坐相矜。
愿与金庭会，将待玉书征。还丹应有术，烟驾共君乘。
[页]卷,册....[905]84,3
第41笔
　　　　送魏大从军　陈子昂
匈奴犹未灭，魏绛复从戎。怅别三河道，言追六郡雄。
雁山横代北，狐塞接云中。勿使燕然上，惟留汉将功（一作独有汉臣功）。
[页]卷,册....[905]84,3
第42笔
　　　　送殷大入蜀　陈子昂
禺（一作蜀）山金碧路，此地饶英灵。送君一为别，凄断故乡情。
片（一作夏）云生极浦，斜日隐离亭。坐看征骑没，惟见远山青。
[页]卷,册....[905]84,3
第43笔
　　　　落第西还别刘祭酒高明府[905]　陈子昂
别馆分周国，归骖入汉京。地连函谷塞，川接广阳城。
望迥楼台出，途遥烟雾生。莫言长落羽，贫贱一交情。
[页]卷,册....[906]84,3
第44笔
　　　　落第西还别魏四懔　陈子昂
转蓬方不定，落羽自惊弦。山水一为别，欢娱复几年。
离亭暗风雨，征路入云烟。还因北山迳（一作返），归守东陂田。
[页]卷,册....[906]84,3
第45笔
　　　　送客　陈子昂
故人洞庭去，杨柳春风生。相送河洲晚，苍茫别思盈。
白苹已堪把，绿芷复含荣。江南多桂树，归客赠生平。
[页]卷,册....[906]84,3
第46笔
　　　　春夜别友人二首　陈子昂
银烛吐青烟，金樽对绮筵。离堂思琴瑟，别路遶山川。
明月隐高树，长河没晓天。悠悠洛阳道（一作去），此会在何年。

紫塞白云断，青春明月初。对此芳樽夜，离忧怅有余。
清冷花露满，滴沥檐宇虚。怀君欲何赠，愿上大臣书。

[页]卷,册....[906]84,3
第47笔
　　　　遂州南江别乡曲故人　陈子昂
楚江复为客，征棹方悠悠。故人悯追送，置酒此南洲。
平生亦何恨，夙昔在林丘。违此乡山别，长谣去国愁。
[页]卷,册....[906]84,3
第48笔
　　　　送东莱王学士无竞　陈子昂
宝剑千金买，平生未许人。怀君万里别，持赠结交亲。
孤松宜晚岁，众木爱芳春。已矣将何道，无令白首（一作发）新。
[页]卷,册....[907]84,3
第49笔
　　　　送梁李二明府　陈子昂
负书犹在汉，怀策未闻秦。复此穷秋日，芳樽别故人。
黄金装屡尽，白首契逾新。空羡双凫舄，俱飞向玉轮。
[页]卷,册....[907]84,3
第50笔
　　　　送魏兵曹使嶲州得登字　陈子昂
阳山淫雾雨，之子慎攀登。羌笮多珍宝，人言有爱憎。
欲酬明主惠，当尽使臣能。勿以王阳道（一作叹），迢递（一作邛道）畏崚嶒。
[页]卷,册....[907]84,3
第51笔
　　　　送著作佐郎崔融等从梁王东征（并序）　陈子昂
　　古者凉风至，白露下，天子命将帅，训甲兵，将以外威荒戎，内辑中
　　夏。时义远矣。自我大君受命，百蛮蚁伏。匈奴舍蒲萄之宫，越裳重
　　翡翠之贡，虎符不发，象译攸同，实欲高议灵台，偃兵（一作伯）天
　　下。而林胡遗孽，凟乱边甿。驱蚊蚋之师，忽雷霆之伐。乃窃海裔，
　　弄燕陲。皇帝哀北鄙之人，罹其辛螫。以东征之义，降彼偏裨。犹恐
　　威令未孚，亭塞仍梗，乃谋元帅，命佐军，得朱邸之天人，乃黄阁之
　　元老。庙堂授钺，凿门申命，建梁国之旌旗，吟汉庭之箫鼓。东向而
　　拜，北道长驱，蜺旄羽骑之殷，戈翻落日。突鬓蒙轮之勇，剑决浮云
　　。方且猎九都，穷踏顿，存肃慎，吊姑余。彷徨赤山，巡御日域，以
　　昭我王师，恭天讨也。岁七月，军出国门。天晶无云，朔风清海。时
　　比部郎中唐奉一、考功员外郎[907] 李迥秀、著作佐郎崔融并参帷幕
　　之宾，掌书记之任。燕南怅别，洛北思懽。顿旌节而少留，倾朝廷而
　　出饯。永昌丞房思玄，衣冠之秀，乃张蕙圃，席兰堂，环曲榭，罗羽
　　觞，写中京之望，纵候亭之赏。尔乃投壶习射，博〔羿〕（奕）观兵
　　，镗金铙，戞瑶琴。歌易水之慷慨，奏关山以徘徊。颓阳半林，微阴
　　出座。思长风以破浪，恐白日之蹉跎。酒中乐酣，拔剑起舞。则已气
　　横辽碣，志扫獯戎。抗手何言，赋诗以赠。
金天方肃杀，白露始专征。王师非乐战，之子慎佳兵。
海气侵南部，边风扫北平。莫卖卢龙塞，归邀麟阁名。
[页]卷,册....[908]84,3
第52笔
　　　　春晦饯陶七于江南同用风字（并序○序内缺七字）　陈子昂
　　蜀江分袂，巴山望别，南津坐恨。叹仙帆之方遥，北渚长怀。见离亭
　　之欲晚，白云去矣。□□□□□□□。黄鹤何之。杨柳青而三春暮，
　　我之怀矣，能无赠乎。同赋一言，俱题四韵。
黄鹤烟云（一作霞）去，青江琴酒同。离帆方楚越，沟水复西东。
芙蓉生夏浦，杨柳送春风。明日相思处，应对菊花丛。
[页]卷,册....[908]84,3
第53笔
　　　　喜遇冀侍御珪崔司议泰之二使（并序）　陈子昂
　　余独坐一隅，孤愤五蠹。虽身在江海，而心驰魏阙。岁时仲春，幽卧
　　未起。忽闻二星入井，四牡临亭。邀使者之车，乃故人之驾。隐几一
　　笑，把臂入林。既闻朝廷之乐，复此琴樽之事。山林幽寂，钟鼎旧游
　　。语默谭咏，今复一得。况北堂夜永，西轩月微。巴山有望别之嗟，
　　洛阳无寄载之客。江关离会，三千余里。名位宠辱，一百年中，欢娱
　　如何。日月其迈，不为目前之赏，以增别后之思。蟋蟀笑人，夫子何
　　叹。[908]
谢病南山下。幽卧不知春。使星入东井，云是故交亲。
惠风吹宝瑟，微月忆清真。凭轩一留醉，江海寄情人。
[页]卷,册....[909]84,3
第54笔
　　　　登蓟城西北楼送崔著作融入都（并序）　陈子昂
　　仆尝倦游，伤别久矣。况登楼远国，衔酒故人。愤胡孽之侵边，从王
　　师之出塞。元戎按甲，方刈鲜卑之垒。天子赐书，且有君相之召。而
　　崔侯佩剑，即谒承明。群公负戈，方绝大漠。燕山北望，辽海东浮。
　　云台与碣馆天殊，亭障共衣冠地隔。抚剑何道，长谣增叹。以身许国
　　，我则当仁。论道匡君，子思报主。仲冬寒苦，幽朔初平。苍茫天兵
　　之气，冥灭戎云之色。白羽一指，可归九都。赤墀九重，伫观献凯。
　　心期我愿斯遂，君恩（一作遂君之恩）共有。策勋饮至，方同廊庙之
　　欢，偃武□弓。借尔文儒之首，蓟丘故事，可以赠言，同赋登蓟楼送
　　崔子云尔。
蓟楼望燕国，负剑喜兹登。清规子方奏，单戟我无能。
仲冬边风急，云汉复霜棱。慷慨竟何道，西南恨失朋。
[页]卷,册....[909]84,3
第55笔
　　　　月夜有怀　陈子昂
美人挟赵瑟，微月在西轩。寂寞夜何久，殷勤玉指繁。
清光委衾枕，遥思属湘沅。空帘隔星汉，犹梦感精魂。
[页]卷,册....[909]84,3
第56笔
　　　　夏日游晖上人房　陈子昂
山水开精舍，琴歌列梵筵。人疑白楼赏，地似竹林禅。
对户池光乱，交轩岩翠连。色空今已寂，乘月弄澄泉。
[页]卷,册....[909]84,3
第57笔
　　　　春日登金（一作九）华观　陈子昂
白玉仙台古（一作上），丹丘别望遥。山川乱云日，楼榭入烟霄。
鹤舞千年树，虹飞百尺桥。还疑（一作逢）赤松子，天路坐相邀（一作招）。
[页]卷,册....[910]84,3
第58笔
　　　　群公集毕氏林亭　陈子昂
金门有遗世（一作士），鼎实恣和邦。默语谁能（一作相）识，琴樽寄北窗。
子牟恋魏阙，渔父爱沧江。良时信同此，岁晚迹难双。
[页]卷,册....[910]84,3
第59笔
　　　　宴胡楚真禁所　陈子昂
人生固有命，天道信无言。青蝇一相点，白璧遂成冤。
请室闲逾邃，幽庭春未暄。寄谢（一作语）韩安国，何惊狱吏尊。
[页]卷,册....[910]84,3
第60笔
　　　　魏氏园林人赋一物得秋亭萱草　陈子昂
昔时幽径里，荣耀杂春丛。今来玉墀上，销歇畏秋风。
细叶犹含绿，鲜花未吐红。忘忧谁见赏，空此北堂中。
[页]卷,册....[910]84,3
第61笔
　　　　晦日宴高氏林亭（并序○序内缺一字）　陈子昂
　　夫天下良辰美景，园林（一作亭）池观，古来游宴欢娱众矣。然而地
　　或幽偏，未睹皇居之盛。时终交丧，多阻升平之道。岂如光华启旦，
　　朝野资欢，有渤海之宗英。是平阳之贵戚，发挥形胜。出凤台而啸侣
　　，幽赞芳辰。指鸡川而留宴，列珍羞于绮席。珠翠瑯玕，奏丝管于芳
　　园。秦筝赵瑟，冠缨济济。多延戚里之宾，鸾凤锵锵。自有文雄之客
　　，总都畿而[910] 写望。通汉苑之楼台，控伊洛而斜□。临神仙之浦
　　溆，则有都人士女，侠客游童，出金市而连镳，入铜街而结驷。香车
　　绣毂，罗绮生风。宝盖雕鞍，珠玑耀日。于时律穷太簇，气淑中京。
　　山河春而霁景华，城阙丽而年光满。淹留自乐，玩花鸟以忘归。欢赏
　　不疲，对林泉而独得。伟矣！信皇州之盛观也，岂可使晋京才子，孤
　　摽洛下之游。魏室群公，独擅邺中之会。盍各言志，以记芳游。同探
　　一字，以华为韵。
寻春游上路，追宴入山家。主第簪缨满，皇州景望华。
玉池初吐溜，珠树始开花。欢娱方未极，林阁散余霞。
[页]卷,册....[911]84,3
第62笔
　　　　晦日重宴高氏林亭　陈子昂
公子好追随，爱客不知疲。象筵开玉馔，翠羽饰金卮。
此时高宴所，讵减习家池。循涯倦短翮，何处（一作以）俪长离。
[页]卷,册....[911]84,3
第63笔
　　　　上元夜效小庾体（以上三首，俱见岁时杂咏。）　陈子昂
三五月华新，遨游逐上春。相邀洛城曲，追宴小平津。
楼上看珠妓，车中见玉人。芳宵殊未极，随意守灯轮。（一本截首末二联作绝句，题云灯。）
[页]卷,册....[911]84,3
第64笔
　　　　洛城观酺应制　陈子昂
圣人信恭己，天命允昭回。苍极神功被，青云秘箓开。
垂衣受金册，张乐宴瑶台。云凤休征满，鱼龙杂戏来。
崇恩逾五日，惠泽畅三才。玉帛群臣醉，徽章缛礼该。
方睹升中禅，言观拜洛回。微臣固多幸，敢上万年杯。
[页]卷,册....[911]84,3
第65笔
　　　　奉和皇帝上（一作丘）礼抚事述怀应制　陈子昂
大君忘自（一作物）我，应（一作膺）运居紫宸。揖让期明辟，讴歌且顺人。
轩宫帝图盛，皇极体容申。南面朝万国，东堂会百神。
云陛旗常满，天庭玉帛陈。钟石和睿思，雷雨被深仁。
承平信娱乐，王业本艰辛。愿罢瑶池宴，来观农扈春。
卑宫昭夏德，尊老睦尧亲。微臣敢拜手，歌舞颂维新。
[页]卷,册....[912]84,3
第66笔
　　　　酬田逸人游岩见寻不遇题隐居里壁　陈子昂
游人献书去，薄暮返灵台。传道寻仙友，青囊卖卜来。
闻莺忽相访，题凤久裴回。石髓空盈握，金经秘不开。
还疑缝掖子，复似洛阳才。
[页]卷,册....[912]84,3
第67笔
　　　　白帝城怀古　陈子昂
日落沧江晚，停桡问土风。城临巴子国，台没汉王宫。
荒服仍周甸，深山尚禹功。岩悬青壁断，地险碧流通。
古木（一作树）生云际，孤帆出雾中。川途去无限，客思坐何穷。
[页]卷,册....[912]84,3
第68笔
　　　　岘山怀古　陈子昂
秣马临荒甸，登高览旧都。犹悲堕泪碣，尚想卧龙图。
城邑遥分楚，山川半入吴。丘陵徒自出，贤圣几凋枯。
野树苍烟断，津楼晚气孤。谁知万里客，怀古正踌蹰。
[页]卷,册....[912]84,3
第69笔
　　　　宿空舲峡青树村浦　陈子昂
的的明月水，啾啾寒夜猿。客思（一作愁）浩方乱，洲浦寂无喧。
忆作千金子，宁知九逝魂。虚闻事朱阙，结绶骛华轩。
委别高堂爱（一作梦），窥觎明主恩。今成转蓬去，叹息复何言。
[页]卷,册....[912]84,3
第70笔
　　　　宿襄河驿浦　陈子昂
沿流辞北渚，结缆宿南洲。合岸昏初夕，回塘暗不流。
卧闻塞鸿断，坐听峡猿愁。沙浦明如月，汀葭晦若秋。
不及能鸣雁，徒思海上鸥。天河殊未晓，沧海信悠悠。
[页]卷,册....[913]84,3
第71笔
　　　　赠严仓曹乞推命录　陈子昂
少学纵横术，游楚复游燕。栖遑长委命，富贵未知天。
闻道沈冥客，青囊有秘篇（一作编）。九宫探万象，三算极重玄。
愿奉唐生诀，将知跃马年。非同（一作因）墨翟问，空滞杀（一作至）龙川。
[页]卷,册....[913]84,3
第72笔
　　　　和陆明府赠将军重出塞　陈子昂
忽闻天上将，关塞重横行。始返楼兰国，还向朔方城。
黄金装战马，白羽集神兵。星月开天阵，山川列地营。
晚风吹画角，春色耀飞旌。宁知班定远，犹（一作独）是一书生。
[页]卷,册....[913]84,3
第73笔
　　　　江上暂别萧四刘三旋欣接遇　陈子昂
昨夜沧江别，言乖（一作乘）天汉游。宁期此相遇，尚接武陵洲。
结绶还逢育，衔杯且对刘。波潭一弥弥，临望几悠悠。
山水丹青杂，烟云紫翠浮。终愧神仙友，来接野人舟。
[页]卷,册....[913]84,3
第74笔
　　　　秋日遇荆州府崔兵曹使宴（并序）　陈子昂
　　若夫尊卑位隔，荣贱途分，使卿士大夫，倚轩裳而傲物，山栖木食，
　　负林壑而骄人，未有能屈富贵于沈冥，杂薜萝于簪笏，天人坐契，相
　　从云雾之游，风雨不疲，高纵琴樽之赏，崔兵曹紫庭公胄，青云贵人
　　，以钟鼎不足以致奇才，烟霞可以交名士，皇华昭国，怀凤綍而高寻
　　，白桂追游，邀兔罝而下顾，大矣哉，生平未识，一见而交道遂存，
　　此日披[913] 怀，千载之风期坐合，支道林之雅论，妙理沈微，崔子
　　玉之雄才，斯文未丧，属乎金龙掌气，石雁惊秋，天泬寥而烟日无光
　　，野寂寞而山川变色，芸其黄矣，悲白露于苍葭，木叶落兮，惨红霜
　　于绿野，尔其高兴洽，芳酒阑，顿羲和而不留，顾华堂而欲晚，长歌
　　何托，思传稽古之文，爰命小人，率记当时之事，人探一字，六韵成
　　篇。
𬨎轩凤皇使，林薮鹖鸡冠。江湖一相许，云雾坐交欢。
兴尽崔亭伯，言忘释道安。林（一作秋）光稍欲暮，岁物已将阑。
古树苍烟断，虚亭白露寒。瑶琴（一作琴中）山水曲，今日为君弹。
[页]卷,册....[914]84,3
第75笔
　　　　卧病家园　陈子昂
世上无名子，人间岁月赊。纵横策已弃，寂寞道为家。
卧病谁能问，闲居空物华。犹忆灵台友，栖真隐太霞。
还丹奔日御，却老饵云芽。宁之白社客，不厌青门瓜。
[页]卷,册....[914]84,3
第76笔
　　　　于长史山池三日曲水宴　陈子昂
摘兰藉芳月（一作日），祓宴坐回汀。泛滟清流满，葳蕤白芷生。
金弦挥赵瑟，玉指弄秦筝。岩榭风光媚，郊园春树平。
烟花飞御道，罗绮照昆明。日落红尘合，车马乱纵横。
[页]卷,册....[914]84,3
第77笔
　　　　合州津口别舍弟至东阳峡步趁不及眷然有忆作以示之　陈子昂
江潭共为客，洲浦独迷津。思积芳庭树，心断白眉人。
同衾成楚越，别岛类胡秦。林岸随天转，云峰逐望新。
遥遥终不见，默默坐含嚬。念别疑三月，经游未一旬。
孤舟多逸兴，谁共尔为邻。
[页]卷,册....[914]84,3
第78笔
　　　　万州晓发放舟乘涨还寄蜀中亲朋　陈子昂
空蒙岩（一作微）雨霁，烂熳晓云归。啸旅乘明发，奔桡骛断矶。
苍茫林岫转，络绎涨涛飞。远岸孤烟出，遥峰[914]曙日微。
前瞻未能眴，坐望已相依。曲直（一作折）多（一作还）今古，经过失是非。
还期方浩浩，征思日𬴂𬴂。寄谢千金子，江海事多违。
[页]卷,册....[915]84,3
第79笔
　　　　入峭峡安居谿伐木谿源幽邃林岭相映有奇致焉　陈子昂
肃徒歌伐木，骛（一作惊）楫漾轻舟。靡迤随回（一作波）水，潺湲溯浅流。
烟沙分两岸，露（一作霞，又作雾）岛夹双洲。古树连云密，交（一作文）峰入浪浮。
岩潭相映媚，谿谷屡环周。路迥光逾逼（一作出），山深兴转幽。
麕鼯寒思晚，猿鸟暮声秋。誓息兰台策，将从桂树游。
因书谢亲爱，千岁觅蓬丘。
[页]卷,册....[915]84,3
第80笔
　　　　入东阳峡与李明府舟前后不相及　陈子昂
东岩初解缆，南浦遂离群。出没同洲岛，沿洄异渚（一作汀）𣸣（一作栖泊异江𣸣）。
风烟犹可望，歌笑浩难闻。路转青山合，峰回白日曛。
奔涛上漫漫，积水下（一作浪）沄沄。倏忽犹疑及，差池复两分。
离离间（一作开）远树，蔼蔼没遥氛。地上巴陵道，星连牛斗文。
孤狖啼寒月，哀鸿叫断云。仙舟不可见。摇（一作遥）思坐氛氲。
[页]卷,册....[915]84,3
第81笔
　　　　同旻上人伤寿安傅少府　陈子昂
生涯良浩浩，天命固谆谆。闻道神仙尉，怀德遂为邻。
畴昔逢尧日，衣冠仕汉辰。交游纷若凤，词翰宛如（一作成）麟。
太息劳黄绶，长思谒紫宸。金兰徒有契，玉树已埋尘。
把臂虽无托，平生固亦亲。援琴一流涕，旧馆几沾巾。
杳杳泉中夜，悠悠世上春。幽明长隔此，歌哭（一作笑）为何人。
[页]卷,册....[915]84,3
第82笔
　　　　南山家园林木交映盛夏五月幽然清凉独坐思远率成十韵　陈子昂
寂寥守寒巷，幽独卧（一作坐）空林。松竹生虚白，阶庭横古今。
郁蒸炎夏晚，栋宇閟清阴。轩窗交紫霭，簷户[915]对苍岑。
凤蕴仙人箓，鸾歌素女琴。忘机委人代，闭牖察天心。
蛱蝶怜红药，蜻蜓爱碧浔。坐观万象化，方见百年侵。
扰扰将何息，青青长苦吟。愿随白云驾，龙鹤相招寻。
[页]卷,册....[916]84,3
第83笔
　　　　还至张掖古城闻东军告捷赠韦五虚己　陈子昂
孟秋首归路，仲月旅（一作旋）边亭。闻道兰山战，相邀在井陉。
屡斗关月满，三捷虏云平。汉军追北地，胡骑走南庭。
君为幕中士，畴昔好言兵。白虎锋应出，青龙阵几成。
披（一作据）图见丞相，按节入咸京。宁知玉门道，翻（一作空）作陇西行。
北海朱旄落，东归白露生。纵横未得意，寂寞寡相迎。
负剑空叹息，苍茫登古城。
[页]卷,册....[916]84,3
第84笔
　　　　题祀山烽树赠乔十二侍御　陈子昂
汉庭荣巧宦，云阁薄边功。可怜骢马使，白首为谁雄。
[页]卷,册....[916]84,3
第85笔
　　　　初入峡苦风寄故乡亲友　陈子昂
故乡今日友，欢会坐应同。宁知巴峡路，辛苦石尤风。
[页]卷,册....[916]84,3
第86笔
　　　　题田洗马游岩桔槔　陈子昂
望苑（一作远）长为客，商山遂不归。谁怜北陵井（一作客），未息汉阴机。
[页]卷,册....[916]84,3
第87笔
　　　　古意题徐令壁（一作题著作令壁）　陈子昂
白云苍梧来，氛氲万里色。闻君太平世，栖泊灵台侧。
[页]卷,册....[916]84,3
第88笔
　　　　赠别冀侍御崔司议（并序）　陈子昂
　　朝廷欢娱，山林幽痗，思魏阙魂已九飞，饮岷江情复三乐。进不忘匡
　　救于国，退不惭无闷在林，冀侍御、崔司议至[916] 公至平，许我以
　　语默于是矣。夫达则以公济天下，穷则以大道理身，嗟乎！子昂岂敢
　　负古人哉！蜀国酒醨，无以娱客。至于挟清瑟，登高山，白云在天，
　　清江涵月，可以散孤愤，可以游太清。一世之逸人，寄千里之道友，
　　吾欲不谢于崔冀二公矣。所恨酒未醒，琴方清，王事靡盬，驿骑遄速
　　，不尽平原十日之饮。又谢叔度累日之欢，云山悠悠，叹不及也。载
　　想房陆毕子为轩冕之人，不知蜀山有云，巴水可兴，睽阙良会，我心
　　惄然，请以此酣，寄谢诸子，为巴山别引也。
有道君匡国，无闷（一作机）余在林。白云峨眉（一作岷峨）上，岁晚来相寻。
[页]卷,册....[917]84,3
第89笔
　　　　三月三日宴王明府山亭（见岁时杂咏。末句缺一字。）　陈子昂
暮春嘉月，上巳芳辰。群公禊饮，于洛之滨。
奕奕车骑，粲粲都人。连帷竞野，袨服缛津。
青郊树密，翠渚萍新。今我不乐，含意□申。
[页]卷,册....[917]84,3