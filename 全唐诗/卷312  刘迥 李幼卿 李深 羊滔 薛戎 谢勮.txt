第1笔
　　　　烂柯山四首　刘迥
　　按此诗见信安志烂柯山石刻，并见者，李幼卿、李深、谢勮、羊滔、
　　薛戎五人，或一时同咏，或先后继唱，皆列于后。
白云引策仗，苔径谁往还。渐见松树偃，时闻鸟声闲。
豁然喧氛尽，独对万重山。（最高顶）

石桥驾绝壑，苍翠横鸟道。凭槛云脚下，颓阳日犹蚤。
霓裳倘一遇，千载长不老。（石桥）

灵境偶一寻，洞天碧云上。烂柯有遗迹，羽客何由访。
日暮怅欲还，晴烟满千嶂。（仙人棋）

绳床宴坐久，石窟绝行迹。能在人代中，遂将人代隔。
白云风飏飞（一作孤峰上），非欲待归客。（石室二禅师）

[页]卷,册....[3517]312,10
第2笔
　　　　前年春与独孤常州兄花时为别倏已三年矣今莺花又尔睹物增怀因之抒情聊以奉寄（时蒙溪幽居在义兴，益增怀溯）[3517]　李幼卿
近日霜毛一番新，别时芳草两回春。不堪花落花开处，况是江南江北人。
薄宦龙钟心懒慢，故山寥落水奫沦。缘君爱我疵瑕少，愿窃仁风寄老身。（纪事云：幼卿有别业，在常州义兴，曰玉潭庄。任滁州日，以书托刺史独孤及，及为题玉潭云，碧玉徒强名，冰壶难比德。唯当寂照心，可并奫沦色。幼卿所谓故山寥落水奫沦是也。）
[页]卷,册....[3518]312,10
第3笔
　　　　游烂柯山四首　李幼卿
拂雾理孤策，薄霄眺层岑。迥升烟雾外，豁见天地心。
物象不可及，迟回空咏吟。

巨石何崔嵬，横桥架山顶。傍通日月过，仰望虹霓迥。
圣者开津梁，谁能度兹岭。

二仙自围棋，偶与樵夫会。仙家异人代，俄顷千年外。
笙鹤何时还，仪形尚相对。

石室过云外，二僧俨禅寂。不语对空山，无心向来客。
作礼未及终，忘循旧形迹。

[页]卷,册....[3518]312,10
第4笔
　　　　游烂柯山四首　李深
寻源路不迷，绝顶与云齐。坐引群峰小，平看万木低。
双林春色上，正有子规啼。

嵌空横洞天，磅礡倚崖𪩘。宛如虹势出，可赏不可转。
真兴得津梁，抽簪永游衍。

羽客无姓名，仙棋但闻见。行看负薪客，坐使桑田变。
怀古正怡然，前山早莺啭。

稽首期发蒙，吾师岂无说。安禅即方丈，演法皆寂灭。
鸣磬雨花香，斋堂饭松屑。

[页]卷,册....[3518]312,10
第5笔
　　　　游烂柯山　羊滔
步登春岩里，更上最远山。聊见宇宙阔，遂令身世闲。
清辉赏不尽，高驾何时还。

石梁耸千尺，高盼出林□。亘壑蹑丹虹，排云弄清影。
路期访道客，游衍空井井。（第二句缺一字）

采薪穷冥搜，深路转清映。安知洞天里，偶坐得棋圣。
至今追灵迹，可用陶静性。

沙门何处人，携手俱灭迹。深入不动境，乃知真圆寂。
有时归罗浮，白日见飞锡。

[页]卷,册....[3519]312,10
第6笔
　　　　游烂柯山　薛戎
登岩已寂历，绝顶更岧峣。响像如天近，窥临与世遥。
悠然畅心目，万虑一时销。

圣游本无迹，留此示津梁。架险知何适，遗名但不亡。
只今成佛宇，化度果难量。

二仙行自适，日月徒迁徙。不语寄手谈，无心引樵子。
蒙分一丸药，相偶穷年祀。

仙山习禅处，了知通李释。昔作异时人，今成相对寂。
便是不二门，自生瞻仰意。

[页]卷,册....[3519]312,10
第7笔
　　　　游烂柯山　谢勮
独凌清景出，下视众山中。云日遥相对，川原无不通。
自致高标末，何心待驭风。

宛演横半规，穹崇翠微上。云扃掩苔石，千古无人赏。
宁知后贤心，登此共来往。

仙弈示樵夫，能言忘归路。因看斧柯烂，孙子发已素。
孰云遗迹久，举意如旦暮。

仙僧会真要，应物常渊默。惟将无住理，转与信人说。
月影清江中，可观不可得。

[页]卷,册....[3520]312,10