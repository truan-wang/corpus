第1笔
　　　　杂诗六首　李华
黄钟扣元音，律吕更循环。邪气悖正声，郑卫生其间。
典乐忽涓微，波浪与天浑。嘈嘈鸱枭动，好鸟徒绵蛮。
王吉归乡里，甘心长闭关。

玄黄与丹青，五气之正色。圣人端其源，上下皆有则。
齐侯好紫衣，魏帝妇人饰。女奴厌金翠，倾海未满臆。
何忍严子陵，羊裘死荆棘。

甘酸不私人，元和运五行。生人受其用，味正心亦平。
爪牙相践伤，日与性命争。圣人不能绝，钻燧与炮烹。
嗜欲乘此炽，百金资一倾。正销神耗衰，邪胜体充盈。
颜子有余乐，瓢中寒水清。

阴魄沦宇宙，太阳假其明。臣道不敢专，由此见亏盈。
未闻东菑稼，一气嘉谷成。上天降寒暑，地利乃可生。
葛藟附柔木，繁阴蔽曾原。风霜摧枝干，不复庇本根。
女萝依松柏，然后得长存。
[1585]
孔光尊董贤，胡广惭李固。儒风冠天下，而乃败王度。
绛侯与博陆，忠朴受遗顾。求名不考实，文弊反成蠹。

结交得书生，书生钝且直。争权复争利，终不得其力。
我逢纵横者，是我牙与翼。相旋如疾风，并命趋紫极。
奔车得停轨，风火何相逼。仁义岂有常，肝胆反为贼。
勿嫌书生直，钝直深可忆。

[页]卷,册....[1586]153,5
第2笔
　　　　咏史十一首　李华
昂藏獬豸兽，出自太平年。乱代乃潜伏，纵人为祸愆。
尝闻断马剑，每壮朱云贤。身死名不灭，寒风吹〔墓〕（暮）田。
精灵如有在，幽愤满松烟。

汉皇修雅乐，乘舆临太学。三老与五更，天王亲割牲。
一人调风俗，万国和且平。单于骤款塞，武库欲销兵。
文物此朝盛，君臣何穆清。至今壝坛下，如有箫韶声。

巢许在嵩颍，陶唐不得臣。九州尚洗耳，一命安能亲。
绵邈数千祀，丘中谁隐沦。朝游公卿府，夕是山林人。
蒲帛扬侧陋，薜萝为缙绅。九重念入梦，三事思降神。
且设庭中燎，宁窥泉下鳞。

汉时征百粤，杨仆将楼船。幕府功未立，江湖已骚然。
岛夷非敢乱，政暴地仍偏。得罪因怀璧，防身辄控弦。
三军求裂土，万里讵闻天。魏阙心犹在，旗门首已悬。
如何得良吏，一为制方圆。

秦灭汉帝兴，南山有遗老。危冠揖万乘，幸得厌征讨。
当君逐鹿时，臣等已枯槁。宁知市朝变，但觉林泉好。
高卧三（一作五）十年，相看成四（一作首成）皓。帝言翁甚善，见顾何不早。
咸称太子仁，重义亦尊道。侧闻骊姬事，申身不自保。
暂出商山云，朅来趋洒扫。东宫成羽翼，楚舞伤怀抱。
后代无其人，戾园满秋草。

日照昆仑上（一作山），羽人披羽衣。乘龙驾云雾，欲往心无违。
此山在西北，乃是神仙国。灵气皆自然，求之[1586]不可得。
何为汉武帝，精思（一作意）遍群山。糜费巨万计，宫车终不还。
苍苍茂陵树，足以戒人间。

天生忠与义，本以佐雍熙。何意李司隶，而当昏乱时。
古坟襄城野，斜径横秋陂。况不禁樵采，茅莎无孑遗。
高标尚可仰，精爽今何之。一忤中常侍，衔冤谁见知。
尝观党锢传，抚卷不胜悲。

文侯耽郑卫，一听一忘餐。白雪燕姬舞，朱弦赵女弹。
淫声流不返，慆荡日无端。献岁受朝时，鸣钟䜩百官。
两床陈管磬，九奏殊未阑。对此唯恐卧，更能整衣冠。

蜀主相诸葛，功高名亦尊。驱驰千万众，怒目瞰中原。
曹伯任公孙，国亡身不存。社宫久芜没，白雁犹飞翻。
勿言君臣合，可以济黎元。为蜀谅不易，如曹难复论。

六国韩最弱，末年尤畏秦。郑生为韩计，且欲疲秦人。
利物可分社，原情堪灭身。咸阳古城下，万顷稻苗新。

沂水春可涉，泮宫映杨叶。丽色异人间，珊珊摇佩环。
展禽恒（一作常）独处，深巷生禾黍。城上飞海云，城中暗春雨。
适来鸣珮者，复是谁家女。泥沾珠缀履，雨湿翠毛簪。
电影开莲脸，雷声飞蕙心。自言沂水曲，采萍兼采菉。
归迳虽可寻，天阴光景促。怜君贞且独，愿许君家宿。
徒劳惜衾枕，了不顾双蛾。艳质诚可重，淫风如礼何。
周王惑褒姒，城阙成陂陁。

[页]卷,册....[1587]153,5
第3笔
　　　　云母泉诗（并序）　李华
　　洞庭湖西玄石山，俗谓之墨山。山南有佛寺，寺倚松岭，下有云母泉
　　，泉出石，引流分渠，周遍庭宇，发如乳湩，末派如淳浆。烹茶、淅
　　蒸、灌园、漱齿皆用之，大浸不盈，大旱不耗。自墨山西北至石门，
　　东南至东陵，广轮二十里，尽生云母，墙阶道路，炯炯如列星。井泉
　　溪涧，色皆纯白，乡人多寿考，无癖痼疥搔之疾，华深乐之。颖川陈
　　公，天宝中，与华同为谏官，公性与道合，忽于权利，方挂冠投簪，
　　顾华以名山之契。乾元初，公贬清江丞，移武陵丞，华贬杭州司功，
　　恩复左补阙。上元中，俱奉诏征，公自清江至武陵，道路多虞，制书
　　不至。华溯江而西，次于岳阳，江山延望，日夕相顾属。思与高贤共
　　饮云母之泉，躬耕墨山之下，敢违朝命，以徇私欲。秋风露寒，洞庭
　　微波，一闻猿声，不觉涕下。况支离多病，年甫始衰，愿饵药扶寿，
　　以究无生之学。事乖志负，火𦶟予心，寄怀此篇，亦以书余之志也。
晨登玄石岭，岭上寒松声。朗日风雨霁，高秋天地清。
山门开古寺，石窦含纯精。洞彻净金界，夤缘流玉英。
泽药滋畦茂，气染茶瓯馨。饮液尽眉寿，餐和皆体平。
琼浆驻容发，甘露莹心灵。岱谷谢巧妙，匡山徒有名。
愿言构蓬荜，荷锸引泠泠。访道出人世，招贤依福庭。
此心不能已，寤寐见吾兄。曾结颍阳契，穷年无所成。
东西同放逐，蛇豕尚纵横。江汉阻携手，天涯万里情。
恩光起憔悴，西上谒承明。秋色变江树，相思纷以盈。
猿啼巴丘戍，月上武陵城。共恨川路永，无由会友生。
云泉不可忘，何日遂躬耕。
[页]卷,册....[1588]153,5
第4笔
　　　　寄赵七侍御（并序）　李华
　　自余干溪行，经弋阳至上饶，山川幽丽，思与云卿同游，邈不可得，
　　因叙畴年之乐，寄怀于篇云。
摇桨曙江流，江清山复重。心惬赏未足，川迥失前峰。
凌滩出极浦，旷若天池（一作地）通。君阳青嵯峨，开拆混元中。
九潭鱼龙窟，仙成羽人宫。阴奥潜鬼物，精光动烟空。
玄猿啼深茏（楚越谓竹树深者为茏。茏一作靘），白鸟戏葱蒙。飞湍鸣金石，激溜鼓雷风。
雨濯万木鲜，霞照千山浓。草闲长余绿，花静落幽红。
渚烟见晨钓，山月闻夜舂。覆溪窈窕波，涵（一作滔）石淘（一作汹）溶溶。
丹丘忽聚散，素壁相奔冲。白日破昏霭，灵山出其东。
势排昊苍上，气压吴越雄。回头望云卿，此恨发吾衷。
昔日萧邵游（萧颖士、邵轸），四人才成童。属词慕孔门，入[1588]仕希上公。
纬卿陷非罪，折我昆吾锋（邵字纬卿，以冤横贬，卒南中）。茂挺独先觉，拔身渡京虹。
斯人谢明代，百代坠鹓鸿（萧天宝末，知乱弃官，往江东殡葬先人，逝于江南）。世故坠横流，与君哀路穷（逆胡陷两京，予与赵受辱贼中）。
相顾无死节，蒙恩逐殊封（华贬杭州司功，赵贬泉州晋江尉）。天波洗其瑕，朱衣备朝容（华承恩累迁尚书郎，赵拜补阕御史）。
一别凡十年，岂期复相从。余生得携手，遗此两孱翁。
群迁失莺羽，后凋惜长松。衰旅难重别，凄凄满心胸。
遇胜悲独游，贪奇怅孤逢。禽尚彼何人，胡为束樊笼。
吾师度门教，投弁蹑遐踪。
[页]卷,册....[1588]153,5
第5笔
　　　　仙游寺（有龙潭穴，弄玉祠）　李华
舍事入樵迳，云木深谷口。万壑移晦明，千峰转前后。
嶷然龙潭上，石势若奔走。开拆秋天光，崩腾夏（一作万）雷吼。
灵溪自兹去，纡直互纷纠。听声静复喧，望色无更有。
冥冥翠微下，高殿映杉柳。滴滴洞穴中，悬泉响相扣。
昔时秦王女，羽化年代久。日暮松风来，箫声生左右。
早窥神仙箓，愿结芝术友。安得羡门方，青囊系吾肘。
[页]卷,册....[1589]153,5
第6笔
　　　　春游吟　李华
初春遍芳甸，千里蔼盈瞩。美人摘新英，步步玩春绿。
所思杳何处，宛在吴江曲。可怜不得共芳菲，日暮归来泪满衣。
[页]卷,册....[1589]153,5
第7笔
　　　　长门怨　李华
弱体鸳鸯荐，啼装翡翠衾。鸦鸣秋殿晓，人静禁门深。
每忆椒房宠，那堪永巷阴。自惊罗带缓，非复旧来心。
[页]卷,册....[1589]153,5
第8笔
　　　　奉使朔方赠郭都护[1589]　李华
绝塞临光禄，孤营佐贰师。铁衣山（一作三）月冷，金鼓朔风悲。
都护征兵日，将军破虏时。扬鞭玉关道，回首望旌旗。
[页]卷,册....[1590]153,5
第9笔
　　　　尚书都堂瓦松　李华
华省秘仙踪，高堂露瓦松。叶因春后长，花为雨来浓。
影混鸳鸯色，光含翡翠容。天然斯所寄，地势太无从。
接栋临双阙，连甍近九重。宁知深涧底，霜雪岁兼封。
[页]卷,册....[1590]153,5
第10笔
　　　　海上生明月（科试）　李华
皎皎秋中月，团团海上生。影开金镜满，轮抱玉壶清。
渐出三山岊，将陵一汉横。素娥尝药去，乌雀遶枝惊。
照水光偏白，浮云色最明。此时尧砌下，蓂荚自将荣。
[页]卷,册....[1590]153,5
第11笔
　　　　晚日湖上寄所思　李华
与君为近别，不啻远相思。落日平湖上，看山对此时。
[页]卷,册....[1590]153,5
第12笔
　　　　寄从弟　李华
眼病身亦病，浮生已半空。迢迢千里月，应与惠连同。
[页]卷,册....[1590]153,5
第13笔
　　　　奉寄彭城公　李华
公子三千客，人人愿抱恩。应怜抱关者，贫病老夷门。
[页]卷,册....[1590]153,5
第14笔
　　　　春行寄兴　李华
宜阳城下草萋萋，涧水东流复向西。芳树无人花自落，春山一路鸟空啼。
[页]卷,册....[1590]153,5