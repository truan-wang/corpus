第1笔
　　　　偶游龙门北溪忽怀骊山别业因以言志示弟淑奉呈诸大僚　韦嗣立
幽谷杜陵边，风烟别几年。偶来伊水曲，溪嶂觉（一作各）依然。
傍浦怜芳树（一作木），寻崖爱绿泉。岭云随马足，山鸟向人前。
地合心俱静，言因理自玄。短才叨重寄，尸禄愧妨贤。
每挹挂冠侣，思从初服旋。稻粱仍欲报，岁月坐空捐。
助岳无纤块，输溟谢末涓。还悟北辕失，方求南涧田。
[页]卷,册....[986]91,3
第2笔
　　　　奉和九日幸临渭亭登高应制得深字　韦嗣立
层观远沈沈，鸾旗九日临。帷（一作行）宫压水岸，步辇入烟岑。
枝上萸新采，樽中菊始斟。愿陪欢乐事，长与岁时深。
[页]卷,册....[986]91,3
第3笔
　　　　奉和张岳州王潭州别诗二首（并序）　韦嗣立
　　予昔忝省合，与岳州张使君说、潭州王都督熊同官联事。后承朝谴，
　　各自东西。张公与王都督别诗二首，情颇殷切，余览以叹，因遥申和
　　云。[986]
茂先王佐才，作牧楚江隈。登楼正欲赋，复遇仲宣来。
黄鹄飞将远，雕龙文为开。宁知昔联事，听曲有余哀。

昔时陪二贤，缨冕会神仙。一去驰江海，相逢共播迁。
无因千里驾，忽睹四愁篇。览讽欢何已，欢终徒怆然。

[页]卷,册....[987]91,3
第4笔
　　　　奉和初春幸太平公主南庄应制　韦嗣立
主第岩扃架鹊桥，天门阊阖降鸾镳。历乱旌旗转云树，参差台榭入烟霄。
林间花杂平阳舞，谷里莺和弄玉箫。已陪沁水追欢日，行奉茅山访道朝。
[页]卷,册....[987]91,3
第5笔
　　　　自汤还都经龙门北溪赠张左丞崔礼部崔光禄（并序）　韦嗣立
　　仆自汤还都，经龙门北溪庄宿，张左丞、崔礼部、崔光禄并枉垂光顾
　　。数公宿敦道义，雅尚林壑，谓急于幽寻，故此命驾，遂不知别有胜
　　赏，偶然相过，寒暄未周，神意已往。云霞之致，蔑而不存，逸辔放
　　驱，清尘途企，耿叹不已，而赠是诗。
栖闲有愚谷，好事枉朝轩。树接前驱拥，岩传后骑喧。
褰帘出野院，植杖候柴门。既拂林下席，仍携池上樽。
深期契幽赏，实谓展欢言。末眷诚未易，佳游时更敦。
俄看啸俦侣，各已共飞骞。延睇尽朝日，长怀通夜魂。
空闻岸竹动，徒见浦花繁。多愧春莺曲，相求意独存。
[页]卷,册....[987]91,3
第6笔
　　　　酬崔光禄冬日述怀赠答（并序）　韦嗣立
　　光禄崔卿公怀通识济时，良具材器，耽图籍，爱林泉，不遗琴咏。门
　　多长者，善与人交。仆忝台阁，早经联事，虽幸揖[987] 风采，而不
　　接殷勤。崔公以雅道自居，未尝至偃之室。及仆积抱羸疾，屡期放退
　　，朝廷恩假。职以优闲，多取急归林，服饵为事，门堪罗雀，庭见狎
　　鸥。崔公则多存访，不避风雨，方知向时，迹也，今晨，情也。兰菊
　　春秋自芳，竹柏岁寒无变，仆敬之重之，故不能忘也。尝谈及词翰，
　　颇申掎摭，忽枉赠章，因以投报云尔。
亭伯负高名，羽仪称上京。魏珠能烛乘，秦璧许连城。
六月飞将远，三冬学已精。洛阳推贾谊，江夏贵黄琼。
推演中都术，旋参河尹声。累迁登御府，移拜践名卿。
庭聚歌钟丽，门罗綮戟荣。鹦杯飞广席，兽火列前楹。
散诞林园意，殷勤敬爱情。无容抱衰疾，良宴每招迎。
契得心逾重，言忘道益真。相勗忠义节，共谈词赋英。
雕虫曾靡弃，白凤已先鸣。光接神愈骇，音来味不成。
短歌甘自思，鸿藻弥难清。东里方希润，西河敢窃明。
厚诬空见迫，丧德岂无诚。端守宫闱地，寒烟朝暮平。
顾才无术浅，怀器识忧盈。月下对云阙，风前闻夜更。
昌年虽共偶，欢会此难并。为怜漳浦曲，沈痼有刘桢。
[页]卷,册....[988]91,3
第7笔
　　　　上巳日祓禊渭滨应制　韦嗣立
乘春祓禊逐风光，扈跸陪銮渭渚傍。还笑当时水滨老，衰年八十待文王。
[页]卷,册....[988]91,3
第8笔
　　　　奉酬韦祭酒偶游龙门北溪忽怀骊山别业因以言志示弟淑奉呈诸大僚之作　魏奉古
有美朝为贵，幽寻地自偏。践临伊水汭，想望灞池边。
是遇皆新赏，兹游若旧年。藤萝隐路接，杨柳御沟[988]联。
道惬神情王，机忘俗理捐。遂初诚已重，兼济实为贤。
迹是东山恋，心惟（一作仍）北阙悬。顾惭经拾紫，多谢赋思玄。
未躧（一作蹑）中林步，空承丽（一作上）藻传。阳春和已寡，扣寂竟徒然。（纪事云，龙门北溪，韦嗣立山居在焉，诸公赋诗，奉古时预酬唱之末，张说序崔韦赠答诗云：二公述志论文，首贻雅唱，其余寻声响答，望形影赴，故亦峻碧池之涟漪，增瑶林之沃若，盖奉古之徒是也。）
[页]卷,册....[989]91,3
第9笔
　　　　奉酬韦祭酒偶游龙门北溪忽怀骊山别业因以言志示弟淑并呈诸大僚之作　崔日知
夙龄秉微尚，中年忽有邻。以兹山水癖，遂得狎（一作学）通人。
迨我咸（一作南）京道，闻君别（一作北）业新。岩前窥石镜，河畔踏芳茵。
既怜伊浦绿，复忆灞池春。连词谢家子，同欢冀野宾。
趣闲鱼共乐，情洽鸟来驯。讵（一作谁）念昔游者，祗命独留秦。
萧条颖阳恋，冲漠汉阴真。无由陪胜躅，空此玩书筠。
[页]卷,册....[989]91,3
第10笔
　　　　冬日述怀奉呈韦祭酒张左丞兰台名贤　崔日知
弱龄好经籍，披卷即怡然。覃精四十载，驰骋数千言。
孔壁采遗篆（一作帙），周韦考绝编。袁公论剑术，孙子叙兵篇。
鲁史君臣道，姬书日月悬。从师改炎燠，负笈遍山川。
上异西河夏，中非北海玄。光荣拾青紫，名价接通贤。
既重万锺乐，宁思二顷田。长戟同分虎，高冠亚（一作互）附蝉。
晚怀重虚旷，养志息雕镌。登高惭[989]思拙，匠物谢情妍。
不慕张平子，宁希（一作思）王仲宣。谁谓登龙日，翻成刻鹄年。
循循劳善诱，轧轧思微牵。琢磨才既竭，钻仰德弥坚。
朽木诚为谕，扪心徒自怜。终期吞鸟梦，振翼上云烟。
赋成先掷地，词高直掞天。更执抠衣礼，仍开函丈筵。
雾披槐市蔼，水静璧池圆。愿逐从风叶，飞舞翰林前。
[页]卷,册....[990]91,3
第11笔
　　　　奉酬韦嗣立祭酒偶游龙门北溪忽怀骊山别业因以言志示弟淑奉呈诸大僚之作　崔泰之
关塞临伊水，骊山枕灞川。俱临隐路侧，同在帝城边。
谢公兼出处，携妓玩林泉。鸣驺喷梅雪，飞盖曳松烟。
闻琴幽谷里，看〔弈〕（奕）古岩前。落日低帏帐，归云绕管弦。
叨荣惭北阙，微尚爱东田。寂寞灰心尽，萧条尘事捐。
朝思登嶃绝，夜梦弄潺湲。宿怀南涧意，况睹北溪（一作岩）篇。
[页]卷,册....[990]91,3
第12笔
　　　　同光禄弟冬日述怀（并序）　崔泰之
　　韦祭酒张左丞二公，并廓庙伟才。朝廷旧相，咸光首和，殊为佳作。
　　辄继阳春，深增愧悚。（韦祭酒嗣立、张左丞说，光禄，日知也。）
吾族白眉良，才华动洛阳。观光初入仕，应宿始为郎。
飞萤玩书籍，白凤吐文章。海卿逾往雅，河尹冠前张。
择才绥鄢郢，殊化被江湘。高楼临广陌，甲第敞通庄。
列馆邙山下，疏亭洛水傍。昌年赏丰陌，暇日悦[990]林塘。
衣冠皆秀彦（一作茂），罗绮尽名倡。隔岸闻歌度，临池见舞行。
门庭寒变色，綮戟日（一作自）生光。穷阴方叆叇，杀气正苍茫。
感时兴盛作，晚岁共多伤。积德韦丞相，通神张子房。
吟草遍簪绂，逸韵合宫商。功名守留省，滥迹在文昌。
家园遥可见，台寺近相望。无庸乘侍谒，有暇共翱翔。
棣华依雁序，竹叶拂鸾觞。水坐怜秋月，山行弄晚芳。
恩华惭服冕，友爱勗垂堂。无由报天德，相顾咏时康。（纪事云，泰之时以礼部居洛，故与嗣立、说、日知数有酬唱。）
[页]卷,册....[991]91,3
第13笔
　　　　奉和圣制送张尚书巡边　崔泰之
南庭胡运尽，北斗将星飞。旗鼓临沙漠，旌旄（一作旗，一作旃）出洛畿。
关山遶玉塞，烽火映金微。屡献帷谋策，频承庙胜威。
躞蹀临河骑，逶迤度陇旗。地脉平千古，天声振九围。
车马生边气，戈鋋驻落晖。夏近蓬犹转，秋深草木（一作未）腓。
饯送纡天什，恩荣赐御衣。伫勒燕然颂，鸣驺计日归。
[页]卷,册....[991]91,3
第14笔
　　　　春夜寓直凤阁怀群公（一本题上有和中书侍郎杨再思八字）[991]　魏知古
拜门传漏晚，寓直索居时。昔重安仁赋，今称伯玉诗。
鸳池满不溢，鸡树久逾滋。夙夜怀山甫，清风咏所思。（伯玉，齐卞伯玉也。有赴中书郎诗云：大方信包含，优渥遂不已，濯鳞龙凤池，挥翰紫宸里。）
 [992]91,3
第15笔
　　　　奉和春日途中喜雨应诏　魏知古
皇舆（一作游）向洛城，时雨应天行。丽日登岩送，阴云出野迎。
濯枝林杏发，润叶渚蒲生。丝入纶言喜，花依锦字明。
微臣忝东观，载笔伫西成。
[页]卷,册....[992]91,3
第16笔
　　　　从猎渭川献诗　魏知古
　　旧唐书本传云：先天元年冬，上畋于渭川，知古献诗以讽。手诏褒之
　　曰，予顷向温泉，观省风俗。时因暇景，掩渭而畋，方开一面之罗，
　　式展三驱之礼，躬亲校猎，聊以前禽，岂意卿有箴规，辅余不逮。今
　　赐物五十段，用申劝奖。
尝闻夏太康，五弟训禽荒。我后来冬狩，三驱盛礼张。
顺时鹰隼击，讲事武功扬。奔走未及去，翾飞岂暇翔。
非熊从渭水，瑞翟想陈仓。此欲诚难纵，兹游不可常。
子云陈羽猎，僖伯谏渔棠。得失鉴齐楚，仁思念禹汤。
雍熙亮在宥，亭毒匪多伤。辛甲今为史，虞箴遂孔彰。
[页]卷,册....[992]91,3
第17笔
　　　　玄元观寻李先生不遇　魏知古
羽客今何在，空寻伊洛间。忽闻归苦县，复想入函关。
未作千年别，犹应七日还。神仙不可见，寂寞返蓬山。
[页]卷,册....[992]91,3