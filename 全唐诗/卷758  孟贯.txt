第1笔
　　　　宿山寺　孟贯
溪山尽日行，方听远钟声。入院逢僧定，登楼见月生。
露垂群木润，泉落一岩清。此景关吾事，通宵寐不成。
[页]卷,册....[8620]758,22
第2笔
　　　　赠栖隐洞谭先生　孟贯
先生双鬓华，深谷卧云霞。不伐有巢树，多移无主花。
石泉春酿酒，松火夜煎茶。因问山中事，如君有几家。
[页]卷,册....[8620]758,22
第3笔
　　　　归雁　孟贯
春至衡阳雁，思归塞路长。汀洲齐奋翼，霄汉共成行。
雪尽翻风暖，寒收度月凉。直应到秋日，依旧返潇湘。
[页]卷,册....[8620]758,22
第4笔
　　　　春江送人　孟贯
春江多去情，相去枕长汀。数雁别湓浦，片帆离洞庭。
雨余沙草绿，云散岸峰青。谁共观明月，渔歌夜好[8620]听。
[页]卷,册....[8621]758,22
第5笔
　　　　过秦岭　孟贯
古今传此岭，高下势峥嵘。安得青山路，化为平地行。
苍苔留虎迹，碧树障溪声。欲过一回首，踟蹰无限情。
[页]卷,册....[8621]758,22
第6笔
　　　　送吴梦訚归闽　孟贯
瓯闽在天末，此去整行衣。久客逢春尽，思家冒暑归。
海云添晚景，山瘴灭（一作减）晴晖。相忆吟偏苦，不堪书信稀。
[页]卷,册....[8621]758,22
第7笔
　　　　山中夏日　孟贯
深山宜避暑，门户映岚光。夏木荫溪路，昼云埋石床。
心源澄道静，衣葛蘸泉凉。算得红尘里，谁知此兴长。
[页]卷,册....[8621]758,22
第8笔
　　　　宿故人江居　孟贯
渡口树冥冥，南山渐隐青。渔舟归旧浦，鸥鸟宿前汀。
静榻悬灯坐，闲门对浪扃。相思频到此，几番醉还醒。
[页]卷,册....[8621]758,22
第9笔
　　　　寄伍乔　孟贯
蹉跎春又晚，天末信来迟。长忆分携日，正当摇落时。
独游饶旅恨，多事失归期。君看前溪树，山禽巢几枝。
[页]卷,册....[8621]758,22
第10笔
　　　　山中访人不遇　孟贯
负琴兼杖藜，特地过岩西。已见竹轩闭，又闻山鸟啼。
长松寒倚谷，细草暗连溪。久立无人事，烟霞归路迷。
[页]卷,册....[8622]758,22
第11笔
　　　　赠隐者　孟贯
世路争名利，深山独结茅。安情自得所，非道岂相交。
百尺松当户，千年鹤在巢。知君于此景，未欲等闲抛。
[页]卷,册....[8622]758,22
第12笔
　　　　寄暹上人　孟贯
闻罢城中讲，来安顶上禅。夜灯明石室，清磐出岩泉。
欲访惭多事，相思恨隔年。终期息尘虑，接话虎溪边。
[页]卷,册....[8622]758,22
第13笔
　　　　江边闲步　孟贯
闲来南渡口，迤逦看江枫。一路波涛畔，数家芦苇中。
远汀排晚树，深浦漾寒鸿。吟罢慵回首，此情谁与同。
[页]卷,册....[8622]758,22
第14笔
　　　　过王（一作林）逸人园林　孟贯
谷口何时住，烟霞一径深。水声离远洞，山色出疏林。
雪彩重沾鬓，年光不计心。自言人少到，犹喜我来寻。
[页]卷,册....[8622]758,22
第15笔
　　　　寄李处士[8622]　孟贯
僧话磻溪叟，平生重赤松。夜堂悲蟋蟀，秋水老芙蓉。
吟坐倦垂钓，闲行多依筇。闻名来已久，未得一相逢。
[页]卷,册....[8623]758,22
第16笔
　　　　夏日寄史处士　孟贯
掩关苔满地，终日坐腾腾。暑气冷衣葛，暮云催烛灯。
寂聊知得趣，疏懒似无能。还忆旧游否，何年别杜陵。
[页]卷,册....[8623]758,22
第17笔
　　　　夏日登瀑顶寺因寄诸知己　孟贯
曾于尘里望，此景在烟霄。岩静水声近，山深暑气遥。
杖藜青石路，煮茗白云樵。寄语为郎者，谁能访寂寥。
[页]卷,册....[8623]758,22
第18笔
　　　　怀果上人　孟贯
拥锡南游去，名香几处焚。别来无远信，多恐在深云。
好月曾同步，幽香省共闻。相思不相见，林下叶纷纷。
[页]卷,册....[8623]758,22
第19笔
　　　　寄故园兄弟　孟贯
久与乡关绝，风尘损旧衣。水思和月泛，山忆共僧归。
林想添邻舍，溪应改钓矶。弟兄无苦事，不用别庭闱。
[页]卷,册....[8623]758,22
第20笔
　　　　早春吟眺　孟贯
新秋初（一作新）雨后，独立对遥山。去鸟望中没，好云吟里还。
长年惭道薄，明代取身闲。从有西征思，园林[8623]懒闭关。
[页]卷,册....[8624]758,22
第21笔
　　　　送江为归岭南　孟贯
旧山临海色，归路到天涯。此别各多事，重逢是几时。
江行晴望远，岭宿夜吟迟。珍重南方客，清风失所思。
[页]卷,册....[8624]758,22
第22笔
　　　　山中答友人　孟贯
偶爱春山住，因循值暑时。风尘非所愿，泉石本相宜。
久坐松阴转，吟余蝉韵移。自惭疏野甚，多失故人期。
[页]卷,册....[8624]758,22
第23笔
　　　　山斋早秋雨中　孟贯
深居少往还，卷箔早秋间。雨洒吟蝉树，雪藏啸狖山。
炎蒸如便退，衣葛亦堪闲。静坐得无事，酒卮聊畅颜。
[页]卷,册....[8624]758,22
第24笔
　　　　送人游南越　孟贯
孑然南越去，替尔畏前程。见说路岐崄，不通车马行。
瘴烟迷海色，岭树带猿声。独向山家宿，多应乡思生。
[页]卷,册....[8624]758,22
第25笔
　　　　酬东溪史处士　孟贯
咫尺东溪路，年来偶访迟。泉声迷夜雨，花片落空枝。
石径逢僧出，山床见鹤移。贫斋有琴酒，曾许月圆期。
[页]卷,册....[8624]758,22
第26笔
　　　　秋江送客　孟贯
秋风楚江上，送子话游遨。远水宿何处，孤舟春夜涛。
浦云沈雁影，山月照猿嗥。莫为饥寒苦，便成名利劳。
[页]卷,册....[8625]758,22
第27笔
　　　　寄山中高逸人　孟贯
烟霞多放旷，吟啸是寻常。猿共摘山果，僧邻住石房。
蹑云双屐冷，采药一（一作满）身香。我忆相逢夜，松潭月色凉。
[页]卷,册....[8625]758,22
第28笔
　　　　怀友人　孟贯
浮世况多事，飘流每叹君。路岐何处去，消息几时闻。
吟里落秋叶，望中生暮云。孤怀谁慰我，夕鸟自成群。
[页]卷,册....[8625]758,22
第29笔
　　　　送人归别业　孟贯
别业五湖上，春残去路赊。还寻旧山水，重到故人家。
门径掩芳草，园林落异花。君知钓矶在，犹喜有生涯。
[页]卷,册....[8625]758,22
第30笔
　　　　冬日登江楼　孟贯
高楼临古岸，野步（一作老）晚来登。江水因寒落，山云为雪凝。
远村虽入望，危槛不堪凭。亲老未归去，乡愁徒自兴。
[页]卷,册....[8625]758,22