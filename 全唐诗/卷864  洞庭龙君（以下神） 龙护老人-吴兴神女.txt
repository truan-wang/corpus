第1笔
　　　　宴柳毅诗　洞庭龙君
　　洞庭龙君女，嫁泾川龙君之子，不得于夫，因遭斥辱。路遇儒生柳毅
　　归乡，托其寓书于父。其叔钱塘龙君，性尤暴烈，闻而与泾川战。迎
　　女归，宴毅，各为歌劝酬。后龙女至人间，与毅婚，仪凤中事也。
大天苍苍兮大地茫茫，人各有志兮何可思量。狐神鼠圣兮薄社依墙，雷霆一发兮其孰敢当。
荷贞人兮信义长，令骨肉兮还故乡。永言惭愧兮何时忘。（洞庭龙君歌，奉柳毅酒。）

上天配合兮生死有途，此不当妇兮彼不当夫。腹心辛苦兮泾水之隅，风霜满鬓兮雨雪罗襦。
赖明公兮引素书，令骨肉兮家如初。永言珍重兮无时无。（钱塘君歌，奉柳毅酒。）

碧云悠悠兮泾水东流，伤嗟美人兮雨泣花愁。尺书远达兮以解君忧，哀冤果雪兮还处其休。
荷君和雅兮感甘羞，山家寂寞兮难久留。欲将辞去兮悲绸缪。（柳毅歌，答二龙君。）

[页]卷,册....[9766]864,24
第2笔
　　　　铸镜歌[9766]　龙护老人
　　天宝三载，扬州进水心镜，纵横九寸，背有盘龙，势如生动。七载，
　　秦中大旱，叶法善用镜龙祈雨，云从之出，甘霖大霈。初铸镜时，有
　　老人自称龙护，同一小童名玄冥至𬬻所。经三日，失之，于𬬻前获素
　　书一纸，并一歌，移𬬻于扬子江心，五月五日午时铸成焉。
盘龙盘龙，隐于镜中。分野有象，变化无穷。
兴云吐雾，行雨生风。上清仙子，来献圣聪。
[页]卷,册....[9767]864,24
第3笔
　　　　示韦泛禄命　冥吏
　　韦泛者，大历初，罢金坛尉客游。忽暴卒，再宿而苏，言见故人为冥
　　官，检系误追，叱吏送归。因求其禄寿，令一吏书其左手，后调授阳
　　曲县主簿。秩满，为扬子县巡官，后终于建中初六月，其日乃立秋日
　　也。
前阳复后杨，后杨年年强。七月之节归玄乡。
[页]卷,册....[9767]864,24
第4笔
　　　　赠僧　滕傅胤
　　大历中，有郎子神降于桐庐女子王法智，自言姓滕名传胤，京兆万年
　　人。县令郑锋者，好奇之士，尝呼法智至舍，令屈滕。久之，方至。
　　其辨对言语，深有士风，每与词人谈经诵诗，欢言终日。有客僧诣法
　　智乞丐，神赠诗云。
卓立不求名出家，长怀片志在青霞。今日英雄气冲盖，谁能久坐宝莲花。
[页]卷,册....[9767]864,24
第5笔
　　　　赠人　滕傅胤
平生才不足，立身信有余。自叹无大故，君子莫相疏。
[页]卷,册....[9768]864,24
第6笔
　　　　郑锋宅神诗　滕傅胤
　　锋尝集诸贤，与神献酬数百言，各为诗一章，神亦率然诵诗一首，曰
　　众人莫厮笑。又云此作亦颇蹀躞。
浦口潮来初淼漫，莲舟摇飏采花难。春心不惬空归去，会待潮回更折看。

忽然湖上片云飞，不觉舟中雨湿衣。折得莲花浑忘却，空将荷叶盖头归。

[页]卷,册....[9768]864,24
第7笔
　　　　与郑德璘奇遇诗　水府君
　　贞元中湘潭尉郑德璘，家居长沙。每岁省亲过江夏，多遇老叟鬻菱芡
　　者，德璘挈松醪春饮之，叟亦不甚愧荷。有鹾贾韦者女美艳，夜与邻
　　舟女知诗者同泊。邻舟女闻江中有秀才吟所作拾芙蓉诗，取红牋写之
　　，置韦女奁中。及旦，分舟去。德璘舟自江夏归，适与韦舟同宿洞庭
　　。韦氏于水窗中垂钓，德璘窥见之，以红绡题诗投之，惹其钩，女收
　　得，耻无所报，遂以夜来邻舟女所写红牋投之。德璘谓女所制，恨无
　　计款曲，而韦舟遽张帆先去，殁于洞庭。德璘闻之悲惋，夜为诗吊而
　　投之。遂感水神，持诣水府，府君曰，曩有义相及，不可不曲活此女
　　。召主者携韦氏返魂，送德璘舟，纳为室。后德璘调选巴陵，使人迎
　　韦氏。舟至洞庭，值逆风挽舟，韦氏见一老篙工，即水府君也。韦氏
　　拜谢，府君以诗书韦氏巾而去。后德璘详诗意，方悟即昔日鬻菱芡老
　　叟。岁余，有秀才崔希周投诗卷于德璘，内有江上夜拾得芙蓉诗，因
　　知韦氏所投德璘红牋诗，是希周所作耳。德璘官至刺史。
物触轻舟心自知，风恬烟（一作浪）静月光微。夜深江上解愁思，拾得红蕖香惹衣。（崔希周秀才拾芙蓉诗。）
[9768]
纤手垂钩对水窗，红蕖秋色艳长江。既能解珮投交甫，更有明珠乞一双。（郑德璘投韦氏诗。）

湖面狂风且莫吹，浪花初绽月光微。沈潜暗想横波泪，得共鲛人相对垂。（此下二首德璘吊韦氏诗。）

洞庭风软荻花秋，新没青娥细浪愁。泪滴白苹君不见，月明江上有轻鸥。（德璘吊韦氏。）

昔日江头菱芡人，蒙君数饮松醪春。活君家室以为报，珍重长沙郑德璘。（水府君题韦氏巾上。）

[页]卷,册....[9769]864,24
第8笔
　　　　笑巫诗（元和四年，寿州霍丘县有李六郎神，自称御史大夫李序。与人言，不见其形，声如女人。吐词切要，宛转笑咏。）　李序
魍魉何曾见，头旋即下神。图他衫子段，诈道大王嗔。
[页]卷,册....[9769]864,24
第9笔
　　　　霅溪夜宴诗　水神
　　霅溪蒋琛，常设网罟给食。一夕，风雨晦冥，见鱼鳖蹙波为城，蚊蜃
　　嘘气为楼台宫殿，有松江太湖霅溪诸神为境会夜宴。同预者，湘
　　江神鸱夷君范相国，及申屠狄徐衍诸人，各有诗歌云。
浊波扬扬兮凝晓雾，公无渡河兮公竟渡。风号水激兮呼不闻，提衣看入兮中流去。
浪排衣兮随步没，沈尸深入兮蛟螭窟。蛟螭尽醉兮君血干，推出黄沙兮泛君骨。
当时君死兮妾何适，遂就波澜兮合魂魄。愿持精卫衔石心，穷断河源塞泉脉。（诸神命丽玉唱公无渡河歌。）
 [9769]
悲风淅淅兮波绵绵，芦花万里兮凝苍烟。虬螭窟宅兮渊且玄，排波叠浪兮沈我天。
所覆不全兮身宁全，溢眸恨血兮徒涟涟。誓将柔荑抉锯牙之喙，空水府而藏其腥涎。
青娥翠黛兮沈江壖，碧云斜月兮空婵娟。吞声饮恨兮语无力，徒扬哀怨兮登歌筵。（命曹娥唱怨江波三叠。）

白露漙兮西风高，碧波万里兮翻洪涛。莫言天下至柔者，载舟覆舟皆我曹。（太湖神歌。）

君不见夜来渡口拥千艘，中载万姓之脂膏。当楼船泛泛于叠浪，恨珠贝又轻于鸿毛。
又不见朝来津亭维一舠，中有一士青其袍。赴宰邑之良日，任波吼而风号。
是知溺名溺利者，不免为水府之腥躁。（松江神歌。）

山势萦回水脉分，水光山色翠连云。四时尽入诗人咏，役杀吴兴柳使君。（霅溪神歌。）

渺渺烟波接九疑，几人经此泣江蓠。年年绿水青山色，不改重华南狩时。（湘江神歌。）

浪阔波澄秋气凉，沈沈水殿夜初长。自怜休退五湖客，何幸追陪百谷王。
香袅碧云飘几席，觥飞白玉艳椒浆。酒酣独泛扁舟去，笑入琴高不死乡。（范相国献境会夜宴诗。）

珠光龙耀火，夜接朝云宴渚宫。凤管清吹凄极浦，朱弦间奏冷秋空。
论心幸遇同归友，揣分惭无辅佐功。云雨各飞真境后，不堪波上起悲风。（徐处士衍献境会夜宴诗，并简范相国。）

凤𬸣𬸣以降瑞兮，患山鸡之杂飞。玉温温以呈器兮，因碔砆之争辉。
当侯门之四辟兮，墐嘉谟之重扉。既瑞器而无庸兮，宜昏暗之相微。
徒刳石以为舟兮，顾沿流而志违。将刻木而作羽兮，与超腾之理非。
矜孑孑于空江兮，靡群援之可依。血淋淋而滂流兮，顾江鱼之腹而将归。
西风萧萧兮湘水悠悠，白芷芳歇兮江蓠秋。日晼晼兮川云收，櫂四起兮悲风幽。
羁魂汨没兮我名永浮，碧波虽涸兮厥誉长流。向使甘言[9770]盛行于曩昔，岂今日居君王之座头。
是知贪名徇禄而随世磨灭者，虽正寝之死乎无得与吾俦。当鼎足之嘉会兮，获周旋于君侯。
雕盘玉豆兮罗珍羞，金卮琼斝兮方献酬。敢写心兮歌一曲，无诮余持杯以淹留。（屈大夫歌。）

行殿秋未晚，水宫风初凉。谁言此中夜，得接朝宗行。
灵鼍振冬冬，神龙耀煌煌。红楼压波起，翠幄连云张。
玉箫冷吟秋，瑶瑟清含商。贤臻江湖叟，贵列川渎王。
谅予衰俗人，无能振颓纲。分辞皆乱世，乐寐蛟螭乡。
栖迟幽岛间，几见波成桑。尔来尽流俗，难与倾壶觞。
今日登华筵，稍觉神扬扬。方欢沧浪侣，遽恐白日光。
海人瑞锦前，岂敢言文章。聊歌灵境会，此会诚难忘。（申屠先生献境会夜宴诗。）

雪集大野兮血波汹汹，玄黄交战兮吴无全陇。既霸业之将坠，宜嘉谟之不从。
国步颠蹶兮吾道遘凶，处鸱夷之大困。入渊泉之九重，上帝愍余之非辜兮。
俾大江鼓怒其冤踪，所以鞭浪山而疾驱波岳。亦粗足展余拂郁之心胸，当灵境之良宴兮。
谬尊俎之相容，击箫鼓兮撞歌钟。吴讴越舞兮欢未极，遽军城晓鼓之冬冬。
愿保上善之柔德，何行乐之地兮难相逢。（鸱夷君歌。）

[页]卷,册....[9771]864,24
第10笔
　　　　为刘洪作　辅国将军
　　檀州太和废屯，任者辄死。有沛国刘洪，给事薛楚玉，性刚直，不畏
　　妖，请为屯官。神附架屋匠人，自称吾辅国将军也。汝为人强直有才
　　干，将任汝以职。因索纸作诗二章，书迹特妙，可方右军。洪未几果
　　死。有人见洪紫衣，从骑甚壮，曰吾为辅国将军[9771]所用，太富贵
　　矣。
乌乌在虚飞，玄驹遂野依。名今编户籍，翠过叶生稀。

个树枝条朽，三花五面啼。移家朝度日，谁觉（此下缺三字）。

[页]卷,册....[9772]864,24
第11笔
　　　　语　太白山神
　　唐废帝初举兵，有客将房暠，素信瞽者张蒙，能下太白山神，盖魏崔
　　浩也。暠使问之，神传语不能解，后即位受册，曰维应顺元年岁次甲
　　午四月庚午朔，帝顾暠曰神言不验哉！由是暠益亲信，专以巫祝为
　　事。
三珠并一珠，驴马没人驱。岁月甲庚午，中兴戊己土。
[页]卷,册....[9772]864,24
第12笔
　　　　月夜吟　瀵水神
　　冯翊之属县夏阳，有瀵泉，水清彻，毫缕无隐。太和中，有赵生者，
　　尉于夏阳，与友步月泉上。见一人，貌甚黑，被绿袍，自水中流沿泳
　　吟诗，久之，入水没。明日，又至泉所，有神祠曰瀵水神。入庙，见
　　偶人被绿袍者，前所见水中人也。
夜月明皎皎，绿波空悠悠。
[页]卷,册....[9772]864,24
第13笔
　　　　答郑生歌　湘中蛟女
　　垂拱中，太学进士郑生在洛下，有蛟女与之合，号为泛人，居数岁而
　　别。后生登岳阳楼，望鄂渚，愁吟云云。忽见女出，舞波上，歌讫而
　　逝。
溯青山兮江之隅，拖湘波兮褭绿裾。荷拳拳兮情未舒，匪同归兮将焉如。
[页]卷,册....[9773]864,24
第14笔
　　　　风光词　湘中蛟女
隆佳秀兮昭盛时，播薰绿兮淑华归。故里（一作室）荑与处萼兮，潜重房以饰姿。
见雅（一作耀）态之韶华兮，蒙长霭以为帏。醉融光兮渺渺弥弥，迷千里兮涵烟眉。
晨陶陶兮暮熙熙，舞袅娜之秾条兮。娉盈盈以披迟，酡游颜兮倡蔓卉縠。
流倩电兮石发髓施。（以上二首沈亚之撰词。）
[页]卷,册....[9773]864,24
第15笔
　　　　（附）郑生诗　湘中蛟女
情无垠兮水汤汤（一作荡荡洋洋），怀佳期兮属三湘。
[页]卷,册....[9773]864,24
第16笔
　　　　感怀诗　龙女
　　汝南许汉阳，贞元中，舟行洪饶间，到一小湖中，亭宇甚盛，额曰夜
　　明宫。女郎六七人，揖坐，命酒。一女郎曰有感怀一章，[9773]请
　　诵之。别后，回顾饮所，无见。至口，有人云昨夜溺四人，一人
　　得活。言龙王诸女洞庭宵宴，取四人血作酒，缘客少，不多饮，我却
　　得来。问客为谁，曰一措大耳。汉阳默自疑，吐出血数升，方平。
海门连洞庭，每去三千里。十载一归来，辛苦潇湘水。
[页]卷,册....[9774]864,24
第17笔
　　　　寄张无颇　广利王女
　　长庆中，进士张无颇游番禺，有善易袁大娘者，与之玉龙膏一合，教
　　其立标治疾，可获名姝。无颇依教。果有黄衣将广利王命，邀治贵主
　　疾。出膏令吞之，立愈，贵主与之目成。辞归月余，遣青衣送红牋诗
　　二首。顷之，主有疾如初，王复召无颇治，因以女归之。遣还人间，
　　居韶阳，后恐人疑讶，去不知所适。无颇尝诘妻，袁大娘何人，乃袁
　　天纲女，程先生妻也。
羞解明珰寻汉渚，但凭春梦访天涯。红楼日暮莺飞去，愁杀深宫落砌花。

燕语春泥堕锦筵，情愁无意整花钿。寒闺攲枕不成梦，香炷金炉自褭烟。

[页]卷,册....[9774]864,24
第18笔
　　　　与崔渥冥会杂诗　湘妃庙
万里同心别九重，定知涉历此相逢。谁人翻向群峰路，不得苍梧徇玉容。（崔渥题湘妃庙。）

春鸟交交引思浓，岂期尘迹拜仙宫。鸾歌凤舞飘珠翠，疑是阳台一梦中。（渥感会湘妃席上作。）
[9774]
鸾舆昔日出蒲关，一去苍梧更不还。若是不留千古恨，湘江何事竹犹斑。（湘妃赋。）

愁闻黄鸟夜关关，沩汭春来有梦还。遗美代移刊勒绝，唯闻留得泪痕斑。

方承恩宠醉金杯，岂为干戈骤到来。亡国破家皆有恨，捧心无语泪苏台。（西施同赋。）

桃花流水两堪伤，洞口烟波月渐长。莫道仙家无别恨，至今垂泪忆刘郎。（桃源仙子同赋。）

泾阳平野草初春，遥望家乡泪滴频。当此不知多少恨，至今空忆在灵姻。（洞庭龙女同赋。）

目断魂销正惘然，九疑山际路漫漫。何人知得心中恨，空有湘江竹万竿。（尤启中题二妃庙。）

常说仙家事不同，偶陪花月此宵中。锦屏银烛皆堪恨，惆怅纱窗向晓风。（启中湘妃席上。）

[页]卷,册....[9775]864,24
第19笔
　　　　又湘妃诗四首（一作女仙题湘妃庙诗）　湘妃庙
渺渺三湘万里程，泪篁幽石助芳贞。孤云目断苍梧野，不得攀龙到玉京。

碧杜红蘅缥缈香，冰丝弹月弄（一作梦）清凉。峰峦一一俱相似，九处堪疑九断肠。

玉辇金根去不回，湘川秋晚楚弦哀。自从泣尽江蓠血，夜夜愁风怨雨来。

少将风月怨平湖，见尽扶桑水到枯。相约杏花坛上去，画阑红子斗樗蒱。

[页]卷,册....[9775]864,24
第20笔
　　　　与何光远赠答诗　明月潭龙女
簷上簷前燕语新，花开柳发自伤神。谁能将我相思意，说与江隈解佩人。（何光远伤春吟。）
[9775]
坐久风吹绿绮寒，九天月照水精盘。不思却返沈潜去，为惜春光一夜欢。（龙女赠光远。）

澹荡春光物象饶，一枝琼艳不胜娇。若能许解相思佩，何羡星天渡鹊桥。（光远答龙女。）

玉漏涓涓银汉清，鹊桥新架路初成。催妆既要裁篇咏，凤吹鸾歌早会迎。（催妆二首。）

宝车辗驻彩云开，误到蓬莱顶上来。琼室既登花得折，永将凡骨逐风雷。

负妾当时寤寐求，从兹粉面阻绸缪。宫空月苦瑶云断，寂寞巴江水自流。（龙女留别光远。）

[页]卷,册....[9776]864,24
第21笔
　　　　寄紫盖阳居士　黄陵美人
落叶栖鸦掩庙扉，菟丝金缕旧罗衣。渡头明月好携手，独自待郎郎不归。
[页]卷,册....[9776]864,24
第22笔
　　　　赠谢府君　吴兴神女
玉钗空中堕，金钏色已歇。独泣谢春风，秋夜伤明月。
[页]卷,册....[9776]864,24