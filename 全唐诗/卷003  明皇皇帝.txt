第1笔
　　　　过晋阳宫　明皇帝
缅想封唐处，实惟建国初。俯察伊晋野，仰观乃参虚。
井邑龙斯跃，城池凤翔余。林塘犹沛泽，台榭宛旧居。
运革祚中否，时迁命兹符。顾循承丕构，怵惕多忧虞。
尚恐威不逮，复虑化未孚。岂徒劳辙迹，所期训戎车。
习俗问黎人，亲巡慰里闾。永言念成功，颂德临康衢。
长怀经纶日，叹息履庭隅。艰难安可忘，欲去良踟蹰。
[页]卷,册....[26]3,1
第2笔
　　　　行次成皋途经先圣擒建德之所缅思功业感而赋诗　明皇帝
有隋政昏虐，群雄已交争。先圣按剑起，叱咤风云生。
饮马河洛竭，作气嵩华惊。克敌睿图就，擒俘帝道亨。
顾惭嗣宝历，恭承天下平。幸过翦鲸地，感慕神且英。
[页]卷,册....[26]3,1
第3笔
　　　　校猎义成喜逢大雪率题九韵以示群官　明皇帝
弧矢威天下，旌旗游近县。一面施鸟罗，三驱教人战。
暮云成积雪，晓色开行殿。皓然原隰同，不觉林野[26]变。
北风勇士马，东日华组练。触地银麞出，连山缟鹿见。
月兔落高矰，星狼下急（一作飞）箭。既欣盈尺兆，复忆磻谿便。
岁丰将遇贤，俱荷皇天眷。
[页]卷,册....[27]3,1
第4笔
　　　　赐诸州刺史以题座右　明皇帝
　　开元十六年，帝自择廷臣为诸州刺史。许景先虢州，源光裕郑州，寇
　　泚宋州，郑温琦邠州，袁仁恭杭州，崔志廉襄州，李升期邢州，郑放
　　定州，蒋挺湖州，裴观沧州，崔诚遂州。凡十一人行，诏宰相诸王御
　　史以上祖道洛滨。盛供具，奏太常乐，帛舫水嬉。赐诗令题座右，且
　　给笔纸，令自赋焉。
眷言思共理，鉴梦（一作古）想维良。猗欤此推择，声（一作评）绩著周行。
贤能既俟进，黎献实伫康。视人当如子，爱人亦如伤。
讲学试诵论，阡陌劝耕桑。虚誉不可饰，清知不可忘。
求名迹易见，安贞德自彰。讼狱必以情，教民贵有常。
恤惸且存老，抚弱复绥强。勉哉各祗命，知予眷万方。
[页]卷,册....[27]3,1
第5笔
　　　　送忠州太守康（纪事作唐）昭远等　明皇帝
端拱临中枢，缅怀共予理。不有台阁英，孰振循良美。
分符侯甸内，拜手明庭里。誓节期饮冰，调人方导水。
嘉声驰九牧，惠化光千祀。时雨侔昔贤，芳猷贯前史。
伫尔颂中和，吾将令卿士。
[页]卷,册....[27]3,1
第6笔
　　　　送李邕之任滑台　明皇帝
汉家重东郡，宛彼白马津。黎庶既蕃殖，临之劳近臣。
远别初首路，今行方及春。课成应第一，良牧尔当仁。
[页]卷,册....[27]3,1
第7笔
　　　　端午三殿宴群臣探得神字（并序）[27]　明皇帝
　　律中蕤宾，献酬之象著，火在盛德，文明之义𬊤，故以式宴陈诗，上
　　和下畅者也。朕宵衣旰食，辑声教于万方，卜战行师，总兵钤于四海
　　。勤贪日给，忧忘心劳，闻蝉声而悟物变，见槿花而惊候改。所赖济
　　济朝廷，视成鹓鹭。桓桓边塞，责办熊罴。喜麦秋之有登，玩梅夏之
　　无事。时雨近霁，西郊靃靡而一色。炎云作峰，南山嵯峨而异势，正
　　当召儒雅，宴高明。广殿肃而清气生，列树深而长风至。厨人尝散热
　　之馔，酒正行逃暑之饮。庖捐恶鸟，俎献肥龟，新筒裹练，香芦角黍
　　。恭俭之仪有序，慈惠之意溥洽。讽味黄老，致息心于真妙。抑扬游
　　夏，涤烦想于诗书。超然玄览，自足为乐。何止柏枕桃门。验方术于
　　经记，彩花命缕，观问遗于风俗，感婆娑于孝女，悯枯槁之忠臣而已
　　哉。叹节气之循环，美君臣之相乐。凡百在会，咸可赋诗。五言纪其
　　日端，七韵成其火数。岂独汉武之殿，盛朝士之连章。魏文之台，壮
　　辞人之并作云尔。
五月符天数，五音调夏钧。旧来传五日，无事不称神。
穴枕通灵气，长丝续命人。四时花竞巧，九子粽争新。
方殿临华节，圆宫宴雅臣。进对一言重，遒文六义陈。
股肱良足咏，风化可还淳。
[页]卷,册....[28]3,1
第8笔
　　　　温汤对雪　明皇帝
北风吹同云，同云飞白雪。白雪乍回散，同云（一作北风）何惨烈。
未见温泉冰，宁知火井灭。表瑞良在兹，庶几可怡悦。
[页]卷,册....[28]3,1
第9笔
　　　　登蒲州逍遥楼　明皇帝
长榆息烽火，高柳静风尘。卜征巡九洛，展豫出三秦。
昔是潜龙地，今为上理辰。时平乘（一作承）道泰，聊赏遇年春。
黄河分地络（一作脉），飞观接天津。一览遗芳翰，千载肃如神。
[页]卷,册....[28]3,1
第10笔
　　　　经河上公庙　明皇帝
昔闻有耆叟，河上独遗荣。迹与尘嚣隔，心将道德并。
讵以天地累，宁为宠辱惊。矫然翔寥廓，如何屈坚贞。
玄玄妙门启，肃肃祠宇清。冥漠无先后，那能纪（一作记）姓名。
[页]卷,册....[29]3,1
第11笔
　　　　过王濬墓　明皇帝
吴国分牛斗，晋室命龙骧。受任敌已灭，策勋名不彰。
居美未尽善，矜功徒自伤。长戟今何在，孤坟此路傍。
不观松柏茂，空余荆棘场。叹嗟悬剑陇，谁识梦刀祥。
[页]卷,册....[29]3,1
第12笔
　　　　初入秦川路逢寒食　明皇帝
洛阳（一作川）芳树映天津，灞岸（一作上）垂杨窣地新。直为经过行处乐，不知虚度两京春。
去年余（一作有）闰今春早，曙色和风著花草。可怜寒食与清明，光辉并在长安道。
自从关路（一作内）入秦川，争道何人不戏鞭。公子途中妨（一作方）蹴踘，佳人马上废（一作戏）秋千。
渭水长桥今欲渡，葱葱渐见新丰树。远看骊岫入云霄，预想汤池起烟雾。
烟雾氛氲水殿开，暂拂香轮归去来。今岁清明行已晚，明年寒食更相陪。
[页]卷,册....[29]3,1
第13笔
　　　　春台望　明皇帝
暇景属三春，高台聊四望。目极千里际，山川一何壮。
太华见重岩，终南分叠嶂。郊原纷绮错，参差多异状。
佳气满通沟，迟步入绮楼。初莺一一鸣红树，归雁双双（一作迟迟）去绿洲。
太液池中下黄鹤，昆明水上映牵牛。闻道汉家全盛日，别馆离宫趣非一。
甘泉逶迤亘明光，五柞连延接未央。周庐徼道纵横转，飞阁回轩左右长。
须念作劳居者逸，勿言我（一作身）后焉能恤。为想雄豪壮柏梁，何如俭陋卑茅室。
阳乌黯黯向山[29]沈，夕鸟喧喧入上林。薄暮赏余回步辇，还念中人罢百金。
[页]卷,册....[30]3,1
第14笔
　　　　过大哥宅探得歌字韵　明皇帝
鲁卫情先重，亲贤爱转多。冕旒丰暇日，乘景暂经过。
戚里申高宴，平台奏雅歌。复寻为善乐，方验保山河。
[页]卷,册....[30]3,1
第15笔
　　　　同玉真公主过大哥山池　明皇帝
地有招贤处，人传乐善名。鹜池临（一作寻）九达，龙岫对层（一作重）城。
桂月先秋冷，苹风向晚清。凤楼遥可见，仿佛玉箫声。
[页]卷,册....[30]3,1
第16笔
　　　　经邹鲁祭孔子而叹之　明皇帝
夫子何为者，栖栖一代中。地犹鄹氏邑，宅即鲁王宫。
叹凤嗟身否，伤麟怨道穷。今看两楹奠，当与梦时同。
[页]卷,册....[30]3,1
第17笔
　　　　惟此温泉是称愈疾岂予独受其福思与兆人共之乘暇巡游乃言其志　明皇帝
桂殿与山连，兰汤涌自然。阴崖含秀色，温谷吐潺湲。
绩为蠲邪著，功因养正宣。愿言将亿兆，同此共昌延。
[页]卷,册....[30]3,1
第18笔
　　　　旋师喜捷（一作平湖）　明皇帝
边服胡尘起，长安汉将飞。龙蛇开阵法，貔虎振军威。
诈虏脑涂地，征夫血染衣。今朝书奏入，明日凯歌归。
[页]卷,册....[30]3,1
第19笔
　　　　过老子庙　明皇帝
仙居怀圣德，灵庙肃神心。草合人踪断，尘浓鸟迹深。
流沙丹灶没，关路紫烟沈。独伤千载后，空余松柏林。
[页]卷,册....[31]3,1
第20笔
　　　　途次陕州　明皇帝
境出三秦外，途分二陕中。山川入虞虢，风俗限西东。
树古棠阴在，耕余让畔空。鸣笳从此去，行见洛阳宫。
[页]卷,册....[31]3,1
第21笔
　　　　野次喜雪　明皇帝
拂曙辟行宫，寒皋野望通。繁云低远岫，飞雪舞长空。
赋象恒依物，萦回屡逐风。为知勤恤意，先此示年丰。
[页]卷,册....[31]3,1
第22笔
　　　　送贺知章归四明（并序）　明皇帝
　　天宝三年，太子宾客贺知章，鉴止足之分，抗归老之疏。解组辞荣，
　　志期入道。朕以其年在迟暮，用循挂冠之事，俾遂赤松之游。正月五
　　日，将归会稽，遂饯东路。乃命六卿庶尹大夫，供帐青门，宠行迈也
　　。岂惟崇德尚齿，抑亦励俗劝人，无令二疏。独光汉册，乃赋诗赠行
　　。
遗荣期入道，辞老竟抽簪。岂不惜贤达，其如高尚心。
寰中得秘要，方外散幽襟。独有青门饯，群僚（一作英）怅别深。
[页]卷,册....[31]3,1
第23笔
　　　　轩游宫十五夜[31]　明皇帝
行迈离秦国，巡方赴洛师。路逢三五夜，春色暗中期。
关外长河转，宫中淑气迟。歌钟对明月，不减旧游时。
[页]卷,册....[32]3,1
第24笔
　　　　观拔河俗戏（并序）　明皇帝
　　俗传此戏，必致年丰，故命北军，以求岁稔。
壮徒恒贾勇，拔拒抵长河。欲练英雄志，须明胜负多。
噪齐山岌嶪，气作水腾波。预期年岁稔，先此乐时和。
[页]卷,册....[32]3,1
第25笔
　　　　同刘晃喜雨　明皇帝
节变寒初尽，时和气已春。繁云先合寸，膏雨自依旬。
飒飒飞平野，霏霏静暗尘。悬知花叶意，朝夕望中新。
[页]卷,册....[32]3,1
第26笔
　　　　千秋节赐群臣镜　明皇帝
铸得千秋镜，光生百炼金。分将赐群后，遇象见清心。
台上冰华澈，窗中月影临。更衔长绶（一作寿）带，留意感人深。
[页]卷,册....[32]3,1
第27笔
　　　　赐道士邓紫阳　明皇帝
太乙三门诀，元君六甲符。下传金版术，上刻玉清书。
有美探真士，囊中得秘书。自知（一作兹）三醮后，翊我灭残胡。
[页]卷,册....[32]3,1
第28笔
　　　　幸蜀西至剑门[32]　明皇帝
剑阁横云峻，銮舆出狩回。翠屏千仞合，丹嶂五丁开。
灌木萦旗转，仙云拂马来。乘时方在德，嗟尔勒铭才。（肃宗至德二年，普安郡守贾深勒石。）
[页]卷,册....[33]3,1
第29笔
　　　　答司马承祯上剑镜　明皇帝
宝照含天地，神剑合阴阳。日月丽光景，星斗裁文章。
写鉴表容质，佩服为身防。从兹一赏玩，永德保龄长。
[页]卷,册....[33]3,1
第30笔
　　　　送赵法师还蜀因名山奠简　明皇帝
道家奠灵简，自昔仰神仙。真子今将命，苍生福可传。
江山寻故国，城郭信依然。二室遥相望，云回洞里天。（纪事云：法师观宇在今蜀州新津县也。）
[页]卷,册....[33]3,1
第32笔
　　　　送玄同真人李抱朴谒灊山仙祠　明皇帝
城阙天中近，蓬瀛海上遥。归期千载鹤，春至一来朝。
采药逢三秀，餐霞卧九霄。参同如有旨，金鼎待君烧。
[页]卷,册....[33]3,1
第33笔
　　　　春日出苑游瞩（太子时作，一作张说诗。）　明皇帝
三阳丽景早芳辰，四序佳园物候新。梅花白树（一作般）障去路，垂柳千条暗回津。
鸟飞直为惊风叶，鱼没都[33]由怯岸人。惟愿圣主南山寿，何愁不赏万年春。
[页]卷,册....[34]3,1
第34笔
　　　　春晚（一作晓）宴两相及礼官丽正殿学士探得风字（并序）　明皇帝
　　朕以薄德，祗膺历数。正天柱之将倾，纫地维之已绝。故得承奉宗庙
　　。垂拱岩廊，居海内之尊，处域中之大，然后祖述尧典，宪章禹绩，
　　敦睦九族，会同四海。犹恐烝黎未乂。徭戍未安，礼乐之政亏，师儒
　　之道丧。乃命使者，衣绣服，行郡县，因人所利，择其可劳，所以便
　　亿兆也。乃命将士，擐介胄，砺矢石。审山川之向背，应岁月之孤虚
　　，所以静边陲也。乃命礼官，考制度，稽典则，序文昭武穆，享天地
　　神祇，所以申严洁也。乃命学者，缮落简，缉遗编，纂鲁壁之文章，
　　缀秦坑之煨烬，所以修文教也。故能使流寓返枌榆之业，戎狄称藩屏
　　之臣，神祇歆其禋祀，庠序阐其经术。既家六合，时巡两京，函秦则
　　委输斯远，鼎邑则朝宗所利。封畿四塞，从来测景之都。城阙千门，
　　自昔交风之地，阴阳代谢，日月相推，岂可使春色虚捐，韶华并歇，
　　乃置旨酒，命英贤，有文苑之高才，有掖垣之良佐，举杯称庆，何乐
　　如之。同吟湛露之篇，宜振凌云之藻，于时岁在乙丑。开元十三年三
　　月二十七日。
乾道运无穷，恒将人代工。阴阳调历象，礼乐报玄穹。
介胄清荒外，衣冠佐域中。言谈延国辅，词赋引文雄。
野霁伊川绿，郊明巩树红。冕旒多暇景，诗酒会春风。
[页]卷,册....[34]3,1
第35笔
　　　　首夏花萼楼观群臣宴宁王山亭回楼下又申之以赏乐赋诗（并序）　明皇帝
　　万物莫不气兆乎上，而形视乎下。铁石异品，云蒸并湿，草木无心，
　　春来咸喜，故圣人弘道，先王法天，酒星主献酬之义，需卦陈饮食之
　　象。近命群官（一作臣），欣时乐宴，尽九春之丽景，匝三旬之暇日
　　。畅饮桂山，棹歌沁水，醇以养德，味以平心。本将导达阳和，助成
　　长育，亦朝廷多庆，军国余闲者也。前月之晦，细风飘雨，繁弦中止
　　，列席半[34]醉，佳辰易失，绝兴难追，良可惋也。今年带闰，节候
　　全晚，景气犹清，芳草未歇，申布雅意，复叙初筵。披乐善之虞邸，
　　坐忘忧之观。东郊跬步，南山在目，足以缔夏首之新赏，补春余之坠
　　欢。朕登览上宫，俯临长陌，畅众心之怡，懽归骑之逶迤。鼓之以琴
　　瑟，侑之以筐篚。衢尊意洽，场藿思苗。赋我有嘉宾之诗，奏君臣相
　　悦之乐。踟蹰西日，吟玩乘风，不知衷情之发于翰墨也。
今年通闰月，入夏展春辉。楼下风光（一作花）晚（一作媚），城隅宴赏归。
九歌扬政要，六舞散朝（一作征）衣。天喜时相合，人和事不违。
礼中推意厚，乐处感心微。别赏阳台乐，前旬暮雨飞。
[页]卷,册....[35]3,1
第36笔
　　　　同二相已下群官乐游园宴（二相谓张说、宋璟）　明皇帝
撰（一作巽）日岩廊暇，需云宴乐初。万方朝玉帛，千品会簪裾。
地入南山近，城分北斗余。池（一作林）塘垂柳密，原隰野（一作野杂）花疏。
帟幕看逾暗，歌钟听自虚。兴阑归骑转，还奏弼违书。
[页]卷,册....[35]3,1
第37笔
　　　　集贤书院成送张说上集贤学士赐宴得珍字　明皇帝
广学开书院（一作殿），崇儒引席珍。集贤招（一作昭）衮职，论道命台臣。
礼乐沿今古，文章革旧新。献酬尊俎列，宾主位班陈。
节变云初夏，时移气尚春。所希光史册，千载仰兹晨。
[页]卷,册....[35]3,1
第38笔
　　　　王屋山送道士司马承祯还天台　明皇帝
紫府求贤士，清谿祖逸人。江湖与城阙，异迹且殊伦。
间（一作闻）有幽栖者，居然厌俗尘。林泉先得性，芝（一作松）桂欲调神。
地道逾稽（一作鸡）岭，天台接海滨（一作濒）。音徽从此间，万古一芳春。
[页]卷,册....[35]3,1
第39笔
　　　　早度蒲津关[35]　明皇帝
钟鼓严更曙，山河野望通。鸣銮下蒲阪，飞旆入秦中。
地险关逾壮，天平镇尚雄。春来（一作深）津树合，月落戍楼空。
马色分朝景，鸡声逐晓风。所希常道泰，非复候（一作俟，又作弃）𦈡同。
[页]卷,册....[36]3,1
第40笔
　　　　途经华岳　明皇帝
饬驾去京邑，鸣鸾指洛川。循（一作修）途经太华，回跸暂周旋。
翠崿留斜影，悬岩冒（一作凝）夕烟。四方皆石壁，五位配金天。
仿佛看高掌，依稀听子先。终当铭岁月，从此记灵仙。
[页]卷,册....[36]3,1
第41笔
　　　　喜雪　明皇帝
日观卜先征，时巡顺物情。风行未备礼，云密遽飘霙。
委树寒花发，萦空落絮轻。朝如玉已会，庭似月犹明。
既睹肤先合，还欣尺有盈。登封何以报，因此谢功成。
[页]卷,册....[36]3,1
第42笔
　　　　幸凤泉汤　明皇帝
西狩观周俗，南山历汉宫。荐鲜知路近，省敛觉年丰。
阴谷含神爨，汤泉养圣功。益龄仙井合，愈疾醴源通。
不重鸣岐凤，谁矜陈宝雄。愿将无限泽，沾沐众心同。
[页]卷,册....[36]3,1
第43笔
　　　　南出雀鼠谷答张说（纪事云：帝登封泰山，南出雀鼠谷，张说献诗，帝答之，仍命群臣应制。）　明皇帝
雷出应（一作膺）乾象，风行顺（一作训）国人。川途犹在晋，车马渐归秦。
背陕（一作硖）关山险，横汾鼓吹频（一作震）。草依阳谷变，花待北岩春。
闻有鹓鸾客，清词雅调新。求音思欲报，心迹竟难陈。
[页]卷,册....[36]3,1
第44笔
　　　　赐崔日知往潞州　明皇帝
潞国开新府，壶关宠旧林。妙旌（一作精）循吏德，持（一作特）悦庶氓心。
礼乐中朝贵，神明列郡钦。扬风非赠扇，[36]易俗是张琴。
藩镇讴谣满（一作洽），行宫雨露深。会书丞相策，先赐颍川金。
[页]卷,册....[37]3,1
第45笔
　　　　为赵法师别造精院过院赋诗（并序）　明皇帝
　　秋九月，听政观风，存乎游息。退朝之后，历西上阳，入清虚院，则
　　法师所居之地也。法师得玄元之法，养浩然之气，故法此仙家，特建
　　真宇，紫房对耸，绿竹罗生。既亲重其人，每经过其地，以怡神洗雪
　　。进德修业，何必斋心累月，远在顺风。因而赋诗，用适其（一作真
　　）意云尔。
宗师心物外，为道运虚舟。不恋岩泉赏，来从宫禁游。
探玄知几岁，习静更宜秋。烟树辨朝色，风湍闻夜流。
坐朝繁听览，寻胜在清幽。欲广无为化，因兹庶可求。
[页]卷,册....[37]3,1
第46笔
　　　　端午（一作端午武成殿宴群臣）　明皇帝
端午临中夏，时清日复长。盐梅已佐鼎，曲糱且传觞。
事古人留迹，年深缕积（一作续）长。当轩知槿茂，向水觉芦香。
亿兆同归寿，群公共保昌。忠贞如不替，贻厥后昆芳。
[页]卷,册....[37]3,1
第47笔
　　　　春中兴庆宫酺宴（并序）　明皇帝
　　夫抱器怀才，含仁蓄德，可以坐而论道者。我于是乎辟重门以纳之，
　　作扞四方，折冲万里，可运筹帷幄者。我于是乎悬重禄以待之，是故
　　外无金革之虞。朝有搢绅之盛，所以岩廊多暇，垂拱无为，不言而海
　　外知归，不教而寰中自肃。元亨之道，其在兹乎。况乎天地交而万物
　　通，阴阳和而四时序。所宝者粟，所贵者贤，故以宵旰为怀。黎元在
　　念，尽力沟洫。不知宫室之已卑，致敬鬼神，不知饮食之斯薄。往以
　　仲冬建子，南至初阳，爰诏司存，式陈郊祀。挹夷夏之诚请，答人神
　　之厚睠。烟归太乙，礼备上玄，足以申昭报之情，足以极严禋之道。
　　然心融万类，归雷雨之先[37]春。庆洽百僚，象云天而高宴。岁二月
　　，地三秦，水泛泛而龙池满，日迟迟而凤楼曙。青门左右，轩庭映梅
　　柳之春。紫陌东西，帟幕动烟霞之色。撞钟伐鼓，云起雪飞。歌一声
　　而酒一杯，舞一曲而人一醉。诗以言志，思吟湛露之篇。乐以忘忧，
　　惭运临汾之笔。
九达长安道，三阳别馆春。还将听朝暇，回作豫游晨。
不战要荒服，无刑礼乐新。合酺覃土宇，欢宴接群臣。
玉斝飞千日，琼筵荐八珍。舞衣云曳影，歌扇月开轮。
伐鼓鱼龙杂，撞钟角觝陈。曲终酣兴晚，须有醉归人。
[页]卷,册....[38]3,1
第48笔
　　　　千秋节宴（并序）　明皇帝
　　令节肇开，情兼感庆，率题八韵，以示群臣。
兰殿千秋节，称名（一作君）万寿（一作岁）觞。风传率土庆，日表继天祥。
玉宇开花萼，宫（一作金）县动会昌。衣冠白鹭（一作露）下，帟幕翠云长。
献遗（一作寿）成新俗，朝仪入旧章。月衔花绶镜，露缀彩丝囊。
处处祠田祖，年年宴杖乡。深思一德事，小获万人康。（开元十八年，礼部奏请，秋社会并就千秋节，先赛白帝，报田祖，然后坐饮散之。故诗云云。）
[页]卷,册....[38]3,1
第49笔
　　　　左丞相说右丞相璟太子少傅乾曜同日上官命宴东（一作都）堂赐诗　明皇帝
赤帝收三杰，黄轩举二臣。由来丞相重，分掌国之钧（一作均）。
我有握中璧，双飞席上珍。子房推道要，仲子讶风神。
复辍台衡老，将为调护人。鹓鸾同拜日，车骑拥行尘。
乐聚南宫宴，觞连北斗醇。俾予成百揆，垂（一作端）拱问彝伦。
[页]卷,册....[38]3,1
第50笔
　　　　早登太行山中言志[38]　明皇帝
清跸度河阳，凝笳上太行。火龙明鸟道，铁骑绕羊肠。
白雾埋阴壑，丹霞助晓光。涧泉含宿冻，山木（一作草）带余霜。
野老茅为屋，樵人薜作裳。宣风问耆艾，敦俗劝耕桑。
凉德惭先哲，徽猷慕昔皇。不因今展义，何以（一作必）冒垂堂。
[页]卷,册....[39]3,1
第51笔
　　　　平胡（并序）　明皇帝
　　戎羯不虔，窃我荒服。命偏师之俘翦，彼应期而咸殄。一麾克定，告
　　捷相仍，爰作是诗，聊以言志。
杂虏忽猖狂，无何敢乱常。羽书朝继入，烽火夜相望。
将出凶门勇，兵因死地强。蒙轮皆突骑，按剑尽鹰扬。
鼓角雄山野，龙蛇入战场。流膏润沙漠，溅血染锋铓。
雾扫清玄塞，云开静朔方。武功今已立，交德愧前王。
[页]卷,册....[39]3,1
第52笔
　　　　游兴庆宫作（并序○一作暇日与兄弟同游兴庆宫作）　明皇帝
　　暇日，与兄弟同游兴庆宫，登勤政务本及华萼相辉之楼，所以观风俗
　　而劝人，崇友于而敦睦。诗以言志，歌以永言，情发于衷，率题此什
　　。
代邸青门右，离宫紫陌陲。庭如过沛日，水若渡江时。
绮观连鸡岫，朱楼接雁池。从来敦棣萼，今此茂荆枝。
万叶传余庆，千年志不移。凭轩聊属目，轻辇共追随。
务本方崇训，相辉保羽仪。时康俗易渐，德薄政难施。
鼓吹迎飞盖，弦歌送羽卮。所希覃率土，孝弟一同规。
[页]卷,册....[39]3,1
第53笔
　　　　送张说巡边　明皇帝
端拱复垂裳，长怀御远方。股肱申教义，戈剑靖要荒。
命将绥边服，雄图出庙堂。三台入武帐，八座起文[39]昌。
宝（一作瑶）胄匡韩主，华宗辅汉王。茂先惭博物，平子谢文章。
尽节恢时佐，输诚御寇场。三军临朔野，驷马即戎行。
鼓吹威夷狄，旌轩溢洛阳。云台先著美，今日更贻芳。
[页]卷,册....[40]3,1
第54笔
　　　　饯王晙巡边　明皇帝
振武威荒服，扬文肃远墟。金坛申将礼，玉节授军符。
免胄三方外，衔刀万里余。昔时吴会静，今日虏庭虚。
分阃仍推毂，援桴且训车。风扬旌旆远，雨洗甲兵初。
坐见台阶谧，行闻祆祲除。檄来虽插羽，箭去亦飞书。
舟楫功须著，盐梅望匪疏。不应陈七德，欲使化先敷。
[页]卷,册....[40]3,1
第55笔
　　　　巡省途次上党旧宫赋（并序）　明皇帝
　　朕昔在初九，佐贰此州。未遇扶摇之力，空俟海沂之咏。洎大横入兆
　　，出处斯易，一挥宝剑，遽履瑶图。承历数而顺讴谣。著天衣而御区
　　夏。嗟乎，向时沉默，驾四马而朝京师，今日逍遥，乘六龙而问风俗
　　。爰因巡省，途次旧居，山川宛然，人事无间，忽其鼎革，周游馆宇
　　，触目依然。虽迹异汉皇，而地如丰邑，击筑慷慨，酌桂（纪事作杯
　　）留连，空想大风，题兹短什。
三千初击浪，九万欲抟空。天地犹惊否，阴阳始遇蒙。
存贞（一作身）期历试，佐贰伫昭融。多谢时康理，良惭实赖（一作宝剑）功。
长怀问鼎气，夙负拔山雄。不学刘琨舞，先歌汉祖风。
英髦既包括，豪杰自牢笼。人事一朝异，讴歌（一作谣）四海同。
如何昔朱邸，今此作离宫。雁沼澄澜翠，猿岩落照红。
小山秋（一作余）桂馥，长阪旧兰丛。即是淹留处，乘欢乐未穷。
[页]卷,册....[40]3,1
第56笔
　　　　潼关口号[40]　明皇帝
河曲回千里，关门限二京。所嗟非恃德，设险到（一作致）天平。
[页]卷,册....[41]3,1
第57笔
　　　　千秋节赐群臣镜　明皇帝
瑞露垂花绶，寒冰澈宝轮。对兹台上月，聊以庆佳辰。
[页]卷,册....[41]3,1
第58笔
　　　　续薛令之题壁　明皇帝
　　本事诗云：开元中，东宫官僚清淡，薛令之题诗自悼，有无以谋朝夕
　　。何由保岁寒句，上幸东宫，览之，索笔题其傍云云。令之遂谢病归
　　。
啄木觜距长，凤皇羽毛短。苦（一作若）嫌松桂寒，任逐桑榆煖。
[页]卷,册....[41]3,1
第59笔
　　　　送胡真师还西山（真仙通鉴）　明皇帝
仙客厌人间，孤云比性闲。话离情未已，烟水万重山。
[页]卷,册....[41]3,1
第60笔
　　　　过大哥山池题石壁　明皇帝
澄潭皎镜石崔巍，万壑千岩暗绿苔。林亭（一作台）自有幽贞趣，况复秋深爽气来。
[页]卷,册....[41]3,1
第61笔
　　　　题梅妃画真　明皇帝
忆昔娇妃在紫宸，铅华不御得天真。霜绡虽似当时态，争奈娇波不顾人。
[页]卷,册....[41]3,1
第62笔
　　　　鹡鸰颂（并序○俯同魏光乘作）　明皇帝
　　朕之兄弟，唯有五人，比为方伯，岁一朝见。虽载崇藩屏，而有暌谈
　　笑，是以辍牧人而各守京职。每听政之后，延入宫掖，申友于之志，
　　咏常棣之诗。邕邕如，怡怡如，展天伦之爱也。秋九月辛酉，有鹡鸰
　　千数，栖集于麟德殿之庭[41]树，竟旬焉。飞鸣行摇，得在原之趣，
　　昆季相乐，纵目而观者久之。逼之不惧，翔集自若，朕以为常鸟，无
　　所志怀。左清道率府长史魏光乘，才雄白凤，辩壮碧鸡，以其宏达博
　　识。召至轩槛，预观其事，以献其颂。夫颂者，所以揄扬德业。褒赞
　　成功，顾循虚昧，诚有负矣。美其彬蔚，俯同颂云。
伊我轩宫，奇树青葱。蔼周庐兮，冒霜停雪。
以茂以悦，恣卷舒兮。连枝同荣，吐绿含英。
曜春初兮，蓐收御节。寒露微结，气清虚兮。
桂宫兰殿，唯所息宴。栖雍渠兮，行摇飞鸣。
急难有情，情有余兮。顾惟德凉，夙夜兢惶。
惭化疏兮，上之所教。下之所效，实在予兮。
天伦之性，鲁卫分政。亲贤居兮，爰游爰处。
爰笑爰语，巡庭除兮。观此翔禽，以悦我心。
良史书兮。
[页]卷,册....[42]3,1
第63笔
　　　　傀儡吟（一作梁锽咏木老人诗）　明皇帝
刻木牵丝作老翁，鸡皮鹤发与真同。须臾弄罢寂无事，还似人生一梦中。（纪事云：明皇为李辅国迁于西内，曾咏此诗。）
[页]卷,册....[42]3,1
第64笔
　　　　句　明皇帝
昔见漳滨卧，言将人事违。今逢庆诞日，犹谓学仙归。
棠棣花重发，鸰原鸟再飞。（薛王疾瘳，置酒，更为初生之欢○见旧唐书。）
德比代云布，心如晋水清。（饯裴宽为太原尹）
（王象之舆地碑记，载明皇昭州丹霄驿诗。驿前南面架危桥，久欲登临畏路遥。今日偶然寻得到，直从平地上丹霄，疑后人妄托，附记。）
[页]卷,册....[42]3,1