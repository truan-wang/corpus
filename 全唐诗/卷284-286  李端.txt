第1笔
　　　　古别离二首　李端
水国叶黄时，洞庭霜落夜。行舟闻（一作问）商估，宿在枫林下。
此地送君还，茫茫似梦间。后期知几日，前路转多山。
巫峡通湘浦，迢迢隔云雨。天睛见海樯（一作峤，一作桥），月落闻津鼓。
人老自多愁，水深难急流。清宵歌一曲，白首对汀洲。

与君桂阳别，令君岳阳待。后事忽差池，前期日空在。
木落雁嗷嗷，洞庭波浪高。远山云似盖，极浦树如毫。
朝发能几里，暮来风又起。如何两处愁，皆在孤舟里。
昨夜天月明，长川寒且清。菊花开欲尽，荠菜泊来生。
下江帆势速，五两遥相逐。欲问去时人，知投何处宿。
空令猿啸时，泣对湘簟（一作潭）竹。

[页]卷,册....[3232]284,9
第2笔
　　　　折杨柳（一作折杨柳送别）　李端
东城攀柳叶，柳叶低著草。少壮莫轻年，轻年有衰老。
柳发遍川冈，登高堪断肠。雨烟轻漠漠，何树近君乡。
赠君折杨柳，颜色岂能久。上客莫沾巾，佳人正回首。
新柳送君行，古柳伤君情。突兀临荒渡，婆娑出[3232]旧营。
隋家两岸尽，陶宅五株荣（一作平）。日暮偏愁望，春山有鸟声。（一本截后八句为五律）。
[页]卷,册....[3233]284,9
第3笔
　　　　留别柳中庸　李端
惆怅流水时，萧条背城路。离人出古亭，嘶马入寒树。
江海正风波，相逢（一作挂蓬）在（一作向）何处。
[页]卷,册....[3233]284,9
第4笔
　　　　野亭三韵送钱员外　李端
野菊开欲稀，寒泉流渐浅（一作缓）。幽人步林后，叹此年华晚。
倚杖送行云，寻思故山远。
[页]卷,册....[3233]284,9
第5笔
　　　　归山招王逵　李端
日长原野静，杖策步幽𪩘。雉雊麦苗阴，蝶飞溪草晚。
我生好闲放，此去殊未返。自是君不来，非关故山远。
[页]卷,册....[3233]284,9
第6笔
　　　　过谷口元赞善所居（一作赠池阳谷口）　李端
入谷访君来，秋泉已堪涉。林间人独坐，月下山相接。
重露湿苍苔，明灯照黄（一作红）叶。故交一不见，素发何稠叠。
[页]卷,册....[3233]284,9
第7笔
　　　　旅次岐山得山友书却寄凤翔张尹　李端
本与戴征君，同师竹上坐。偶为名利引，久废论真果。
昨日山信回，寄书来责我。
[页]卷,册....[3233]284,9
第8笔
　　　　九日赠司空文明　李端
我有惆怅词，待君醉时说。长来逢九日，难与菊花别。
摘却正开花，暂言花未发。
[页]卷,册....[3233]284,9
第9笔
　　　　芜城[3233]　李端
昔人登此地，丘陇已前悲。今日又非昔，春风能几时。
风吹城上树，草没城边路。城里月明时，精灵自来去。（洪迈取后四句为绝句）。
[页]卷,册....[3234]284,9
第10笔
　　　　送吉中孚拜官归楚州　李端
才子神骨清，虚竦（一作疏）眉眼明。貌应同卫玠，鬓且异潘生。
初戴莓苔帻，来过丞相宅。满堂归道师，众口宗诗伯。
须臾里巷传，天子亦知贤。出诏升高士，驰声在少年。
自为才哲爱，日与侯王会。匡主一言中，荣亲千里外。
更闻仙士友，往往东回首。驱石不成羊，指（一作捐）丹空毙狗。
孤帆淮上归，商估夜相依。海雾寒将尽，天星晓欲稀。
潮头来始歇，浦口喧争发。乡树尚和云，邻船犹带月。
到洞必伤情，巡房见旧名。醮疏坛路涩，汲少井栏倾。
别我长安道，前期共须老。方随水向山，肯惜花辞岛。
怅望执君衣，今朝风景好。
[页]卷,册....[3234]284,9
第11笔
　　　　荆州泊　李端
南楼西下时，月里闻来棹。桂水舳舻回（一作还），荆州津济闹。
移帷望（一作掩）星汉，引带思容貌。今夜一江人，唯应妾身觉。
[页]卷,册....[3234]284,9
第12笔
　　　　春游乐（一作曲）　李端
游童苏合弹（一作带），倡女蒲葵扇。初日映城时，相思忽相见。
褰裳蹋路草，理鬓回花面。薄暮不同归，留情此芳甸。
[页]卷,册....[3234]284,9
第13笔
　　　　千里思　李端
凉州风月美，遥望居延路。泛泛下天云，青青缘塞树。
燕山苏武上，海岛田横住。更是草生时，行人出门[3234]去。
[页]卷,册....[3235]284,9
第14笔
　　　　白鹭咏　李端
迥起来应近，高飞去自遥。映林同落雪，拂水状翻潮。
犹有幽人兴，相逢到碧霄。
[页]卷,册....[3235]284,9
第15笔
　　　　冬夜与故友聚送吉校书　李端
途穷别则怨，何必天涯去。共作出门人，不见归乡路。
殷勤执杯酒，怅望送亲故。月色入闲轩，风声落高树。
云霄望且远，齿发行应暮。九日泣黄花，三秋悲白露。
君行过洛阳，莫向青山度。
[页]卷,册....[3235]284,9
第16笔
　　　　与苗员外山（一作出）行　李端
古人留路去，今日共君行。若待青山尽，应逢白发生。
谁知到兰若，流落一书名。
[页]卷,册....[3235]284,9
第17笔
　　　　早春同庾侍郎题青龙上方院　李端
相见惜余辉，齐行登古寺。风烟结远恨，山水含芳意。
车马莫前归，留看巢鹤至。
[页]卷,册....[3235]284,9
第18笔
　　　　送从叔赴洪州　李端
荣家兼佐幕，叔父似还乡。王粲名虽重，郄超髯未长。
鸣桡过夏口，敛笏见浔阳。后夜相思处，中庭月一方。
[页]卷,册....[3235]284,9
第19笔
　　　　送路司谏侍从叔赴洪州　李端
郄超本绝伦，得意在芳春。勋业耿家盛，风流荀氏均。
声名金作赋，白皙玉为身。敛笏辞天子，乘龟从丈人。
度关行且猎，鞍马何躞蹀。猿啸暮应愁，湖流春好涉。
浔阳水分送，于越山相接。梅雨细如丝，蒲帆轻[3235]似叶。
逢风燕不定，值石波先叠。楼见远公庐，船经徐穉业。
邑人多秉笔，州吏亦负笈。村女解收鱼，津童能用楫。
唯我有荆扉，无成未得归。见君兄弟出，今日自沾衣。
[页]卷,册....[3236]284,9
第20笔
　　　　病后游青龙寺　李端
病来形貌秽，斋沫入东林。境静闻神远，身羸向道深。
芭蕉高自折，荷叶大先沈。
[页]卷,册....[3236]284,9
第21笔
　　　　夜寻司空文明逢深上人因寄晋侍御　李端
鹤裘筇竹杖，语笑过林中。正是月明夜，陶家见远公。
自嫌山客务，不与汉官同。
[页]卷,册....[3236]284,9
第22笔
　　　　长安书事寄薛戴　李端
朔雁去成行，哀蝉响如昨。时芳一憔悴，暮序何萧索。
笑语且无聊，逢迎多约略。三山不可见，百岁空挥霍。
故事尽为愁，新知无复乐。夫君又离别，而我加寂寞。
惠远纵相寻，陶潜祗独酌。主人恩则厚，客子才自薄。
委曲见提携，因循成蹇剥。论边书未上，招隐诗还作。
贵者已朝餐，岂能敦宿诺。飞禽虽失树，流水长思壑。
千里寄琼枝，梦寐青山郭。
[页]卷,册....[3236]284,9
第23笔
　　　　鲜于少府宅看花　李端
谢家能植药，万簇相萦倚。烂熳绿苔前，婵娟青草里。
垂栏复照户，映竹仍临水。骤雨发芳香，回风舒锦绮。
孤光杂（一作耀）新故，众色更重累。散碧出疏茎，分黄成细蕊。
游蜂高更下，惊蝶坐还起。玉貌对应惭，霞标（一作操）方不似。
春阴怜弱蔓，夏日同短晷。回落报（一作劳）荣衰，交关斗红紫。
花时苟未赏，老至谁能止。上客屡移床，幽僧劳凭几。
初合虽薄劣，却得陪君子。敢问贤主人，何如种桃李。
[页]卷,册....[3236]284,9
第24笔
　　　　慈恩寺怀旧（并序）　李端
　　余去夏五月，与耿𣲗、司空文明、吉中孚，同陪故考功王员外，来游
　　此寺。员外，相国之子，雅有才称，遂赋五物，俾君子射而歌之。其
　　一曰凌霄花，公实赋焉，因次诸屋壁以识其会。今夏，又与二三子游
　　集于斯。流涕语旧，既而携手入院。值凌霄更花，遗文在目。良友逝
　　矣，伤心如何。陆机所谓同宴一室，盖痛此也。观者必不以秩位不侔
　　，则契分曾（一作甚）厚；词理不至，则悲哀在中。因赋首篇，故书
　　之。
去者不可忆，旧游相见时。凌宵徒更发，非是看花期。
倚玉交文友，登龙年月久。东阁许联床，西郊亦携手。
彼苍何暖昧，薄劣翻居后。重入远师谿，谁尝陶令酒。
伊昔会禅宫，容辉在眼中。篮舆来问道，玉柄解谈空。
孔席亡颜子，僧堂失谢公。遗文一书壁，新竹再移丛。
始聚终成散，朝欢暮不同。春霞方照日，夜烛忽迎风。
蚁斗声犹在，鸮灾道已穷。问天应默默，归宅太匆匆。
凄其履还路，莽苍云林暮。九陌似无人，五陵空有雾。
缅怀山阳笛，永恨平原赋。错莫过门栏，分明识行路。
上智本全真，郄公况重臣。唯应抚灵运，暂是忆嘉宾。
存信松犹小，缄哀草尚新。鲤庭埋玉树，那忍见门人。
[页]卷,册....[3237]284,9
第25笔
　　　　赠薛戴　李端
晓雾（一作露）忽为霜，寒蝉还罢响。行人在长道，日暮多归想。
射策本何功，名登绛帐中。遂矜丘室重，不料阮途穷。
交结惭时辈，龙钟似老翁。机非鄙夫正，懒是平生性。
欹枕鸿雁高，闭关花药盛。厨烟当雨绝，阶竹连窗暝。
欲赋苦饥行，无如消渴病。旧业历胡尘，荒原少四邻。
田园空有处，兄弟未成人。毛义心长苦，袁安家转贫。
今呈胸臆事，当为泪沾巾。
[页]卷,册....[3237]284,9
第26笔
　　　　东门送客　李端
绿杨新草路，白发故乡人。既壮还应老，游梁复滞秦。
逢花莫漫折，能有几多春。
[页]卷,册....[3238]284,9
第27笔
　　　　送韩绅卿　李端
春雨昨开花，秋霜忽沾草。荣枯催日夕，去住皆须老。
君望汉家原，高坟渐成道。
[页]卷,册....[3238]284,9
第28笔
　　　　襄阳曲　李端
襄阳堤路长，草碧柳枝黄。谁家女儿临夜妆，红罗帐里有灯光。
雀钗翠羽动明珰，欲出不出脂粉香。同居女伴正衣裳，中庭寒月白如霜。
贾生十八称才子，空得门前一断肠。
[页]卷,册....[3238]284,9
第29笔
　　　　胡腾儿（一作歌）　李端
胡腾身是凉州儿，肌肤如玉鼻如锥。桐布轻衫前后卷，葡萄长带一边垂。
帐前跪作本音语，拾（一作拈）襟搅（一作摆）袖为君舞。安西旧牧收泪看，洛下词人抄曲与。
扬眉动目踏花毡，红汗交流珠帽偏。醉却东倾又西倒，双靴柔弱满灯前。
环行急蹴皆应节，反手叉腰如却月。丝桐忽奏一曲终，呜呜画角城头发。
胡腾儿，胡腾儿，故乡路断知不知。
[页]卷,册....[3238]284,9
第30笔
　　　　赠康洽　李端
黄须康兄酒泉客，平生出入王侯宅。今朝醉卧又明朝，忽忆故乡头已白。
流年恍惚瞻西日，陈事苍茫指南陌。声名恒压鲍参军，班位不过扬执戟。
迩来七十遂无机，空是咸阳一布衣。后辈轻肥贱衰朽，五侯门馆许因依。
自言万物有移改，始信桑田变成海。同时献赋人皆尽，共壁题诗君独在。
步出东城风景和，青[3238]山满眼少年多。汉家尚壮今则老，发短心长知奈何。
华堂举杯白日晚，龙钟相见谁能免。君今已反我正来，朱颜宜笑能几回。
借问朦胧花树下，谁家畚插筑高台。
[页]卷,册....[3239]284,9
第32笔
　　　　杂（一作樵）歌呈郑锡司空文明　李端
昨宵梦到亡何乡，忽见一人山之阳。高冠长剑立石堂，鬓眉飒爽瞳子方。
胡麻作饭琼作浆，素书一帙在柏床。啖我还丹拍我背，令（一作命）我延年在人代。
乃书数字与我持，小儿归去须读之。觉来知是虚无事，山中雪平云覆地。
东岭啼猿三四声，卷帘一望心堪碎。蓬莱有梯不可蹑，向海回头泪盈睫。
且闻童子是苍蝇，谁谓庄生异蝴蝶。学仙去来辞故人，长安道路多风尘。
[页]卷,册....[3239]284,9
第33笔
　　　　杂歌　李端
汉水至清泥则浊，松枝至坚萝则弱。十三女儿事他家，颜色如花终索寞。
兰生当门燕巢幙，兰芽未吐燕泥落。为姑偏忌诸嫂良，作妇翻嫌婿家恶。
人生照镜须自知，无盐何用妒西施。秦庭野鹿忽为马，巧伪乱真君试思。
伯奇掇蜂贤父逐，曾参杀人慈母疑。酒沽千日人不醉，琴弄一弦心已悲。
常闻善交无尔汝，谗[3239]口甚甘良药苦。山鸡锦翼岂凤凰，陇鸟人言止鹦鹉。
向栩非才徒隐灶，田文有命那关户。犀烛江行见鬼神，木人登席呈歌舞。
乐生东去（一作仕）终居赵，阳虎北辕翻适楚。世间反复不易陈，缄此贻君泪如雨。
[页]卷,册....[3240]284,9
第34笔
　　　　乌栖曲　李端
白马逐朱（一作牛）车，黄昏入狭斜。狭斜柳树乌争宿，争枝未得飞上屋。
东房少妇婿从军，每听乌啼知夜分。
[页]卷,册....[3240]284,9
第35笔
　　　　送客东归　李端
昨夜东风吹尽雪，两京路上梅花发。行人相见便东西，日暮溪头饮马别。
把君衫袖望垂杨，两行泪下思故乡。
[页]卷,册....[3240]284,9
第36笔
　　　　王敬伯歌　李端
妾本舟中女，闻君江上琴。君初感妾意（一作叹），妾亦感君心。
遂出合欢被，同为交颈禽。传杯唯畏浅，接膝犹嫌远。
侍婢奏箜篌，女郎歌宛转。宛转怨如何，中庭霜渐多。
霜多叶可惜，昨日非今夕。徒结万重欢，终成一宵客。
王敬伯。绿水青山从此隔。
[页]卷,册....[3240]284,9
第37笔
　　　　救生寺望春寄畅当　李端
东西南北望，望远悲潜蓄。红黄绿紫花，花开看不足。
今年与子少相随，他年与子老相逐。
[页]卷,册....[3240]284,9
第38笔
　　　　荆门（一本此下有雨字）歌送兄赴夔州　李端
余兄佐郡经西楚，饯行因赋荆门雨。𩆵𩆵燮燮声渐繁，浦里人家收市喧。
重阴大点过欲尽，碎浪柔文相[3240]与翻。云间怅望荆衡路，万里青山一时暮。
琵琶寺里响空廊，熨斗陂前湿荒戍。沙尾长樯发渐稀，竹竿草𪨗涉流归。
夷陵已远（一作远色）半成烧，汉上游倡始濯衣。船门相对多商估，葛服龙钟篷下语。
自是湘州石燕飞，那关齐地商羊舞。曾为江客念江行，肠断秋荷雨打声。
摩天古木不可见，佳岳高僧空得名。今朝拜首临欲别，遥忆荆门雨中发。
[页]卷,册....[3241]284,9
第39笔
　　　　妾薄命　李端
忆妾初嫁君，花鬟如绿云。回灯入绮帐，转面脱罗裙。
折步教人学，偷香与客熏。容颜南国重，名字北方闻。
一从失恩意，转觉身憔悴。对镜不梳头，倚窗空落泪。
新人莫恃新，秋至会无春。从来闭在长门者，必是宫中第一人。
[页]卷,册....[3241]284,9
第40笔
　　　　关山月　李端
露湿月苍苍，关头榆叶黄。回轮照海远，分彩上楼长。
水冻频移幕，兵疲数望乡。只应城影外，万里共胡霜。
[页]卷,册....[3242]285,9
第41笔
　　　　度关山　李端
雁塞日初睛，狐（一作孤）关雪复（一作覆雪）平。危楼（一作竿）缘广漠，古窦傍长城。
拂剑金星出，弯弧玉羽鸣（一作轻）。谁知系虏者，贾谊是书生。（洪迈取前四句为绝句）。
[页]卷,册....[3242]285,9
第42笔
　　　　巫山高（一作巫山高和皇甫拾遗）　李端
巫山十二峰（一作重），皆在碧虚中。回合云藏月（一作日），霏微雨带风。
猿声寒过涧（一作度水），树色暮连空。愁向高唐望，清秋见楚宫。
[页]卷,册....[3242]285,9
第43笔
　　　　雨雪曲　李端
天山一丈雪，杂雨夜霏霏。湿马胡歌乱，经烽汉火微。
丁零苏武别（一作住），疏勒范羌归。若看（一作著）关头下（一作过），长榆叶定稀。
[页]卷,册....[3242]285,9
第44笔
　　　　春游乐　李端
柘弹连钱马，银钩妥（一作倭）堕鬟。摘桑春陌上，踏草夕阳间。
意合辞先露，心诚貌却闲。明朝若相忆，云雨出巫山。
[页]卷,册....[3243]285,9
第45笔
　　　　山下泉　李端
碧水映丹霞，溅溅度浅沙。暗通山下草，流出洞中花。
净色和云落，喧声遶石斜。明朝更寻去，应到阮（一作刘）郎家。
[页]卷,册....[3243]285,9
第46笔
　　　　送客赴洪州（一作送郑侍御）　李端
草色随骢马，悠悠共出秦。水传云梦晓，山接洞庭春。
帆影连三峡，猿声在四邻。青门一分手，难见杜陵人。
[页]卷,册....[3243]285,9
第47笔
　　　　与郑锡游春　李端
东门垂柳长，回首独心伤。日煖临芳草，天睛忆故乡。
映花莺上下，过水蝶飞扬。借问同行客，今朝泪几行。
[页]卷,册....[3243]285,9
第48笔
　　　　送友人（一作送友人南游）　李端
闻说湘川路，年年古木（一作吊古）多。猿啼巫峡夜，月照洞庭波。
穷海人还去，孤城雁与过。青山不同赏（一作不可到），来往自蹉跎。
[页]卷,册....[3243]285,9
第49笔
　　　　题从叔沆林园[3243]　李端
阮宅闲园暮，窗中见树阴。樵歌依远草，僧语过长林。
鸟哢（一作上）花间曲（一作井），人弹竹里琴。自嫌身未老，已有住山心。
[页]卷,册....[3244]285,9
第50笔
　　　　送少微上人入（一作游）蜀　李端
削发本求道，何方不是归。松风开法席（一作迳），江（一作莲）月濯禅衣。
飞阁蝉鸣早，漫天客过稀。戴颙常执笔，不觉此身非。
[页]卷,册....[3244]285,9
第51笔
　　　　雨后游辋川　李端
骤雨归山尽，颓阳入辋川。看虹登晚墅，踏石过春泉。
紫葛藏仙井，黄花出野田。自知无路去，回步就人烟。
[页]卷,册....[3244]285,9
第52笔
　　　　同皇甫侍御题惟一上人房　李端
焚香居一室，尽日见空林。得道轻年暮，安禅爱夜深。
东西皆是梦，存没岂关心。唯羡诸童子，持经在竹阴。
[页]卷,册....[3244]285,9
第53笔
　　　　同苗（一作裴）员外宿荐福寺僧舍　李端
潘安秋兴动，凉夜宿僧房。倚杖云离月，垂帘竹有霜。
回风生（一作吹）远迳，落叶飒长廊。一与交亲会，空贻别后伤。
[页]卷,册....[3244]285,9
第54笔
　　　　送客往（一作赴）湘江　李端
识君年已老，孤棹向潇湘。素发临高镜，清晨入远乡。
三山分夏口，五两映涔阳。更逐巴东（一作江）客，南行[3244]泪几行。
[页]卷,册....[3245]285,9
第55笔
　　　　送友人游蜀　李端
嘉陵天气好，百里见双流。帆影缘巴字（一作寺），钟声出汉州。
绿原春草晚，青木暮猿愁。本是风流地，游人易白头。
[页]卷,册....[3245]285,9
第56笔
　　　　送友人游江东　李端
江上花开尽，南行见杪（一作少见）春。鸟声悲古木，云影入通津。
返景斜连草，回潮暗动苹。谢公今在郡，应喜得诗人。
[页]卷,册....[3245]285,9
第57笔
　　　　送乐平苗明府得家字　李端
本自求彭泽，谁云道里赊。山从石（一作古）壁断，江向弋阳斜。
暮（一作草）色随枫树，阴云暗荻花。诸侯旧调鼎，应重宰臣家。
[页]卷,册....[3245]285,9
第58笔
　　　　过宋州　李端
睢阳陷虏日，外绝救兵来。世乱忠臣死，时清明主哀。
荒郊春草遍，故垒野花开。欲为将军哭，东流水不回。
[页]卷,册....[3245]285,9
第59笔
　　　　茂陵山行陪韦金部（一作招金部韦员外）　李端
宿雨朝来歇，空山秋气清。盘云双鹤下，隔水一蝉鸣。
古道黄花落，平芜赤烧生。茂陵虽有病，犹得伴君行。
[页]卷,册....[3245]285,9
第60笔
　　　　江上逢司空曙（一作岳阳司空文明，得关中书）　李端
共尔（一作有）髫年故，相逢万里余。新春两行泪，故（一作旧）国一封书。
夏口帆初落（一作泊），涔（一作浔，一作衡）阳雁正（一作已）疏。唯当执杯酒，暂食汉江鱼。（襄阳耆旧传，汉水中有鱼甚美。）
[页]卷,册....[3246]285,9
第61笔
　　　　逢王泌自东京至　李端
逢君自乡至，雪涕问田园。几处生乔木，谁家在旧村。
山峰横二室，水色映千门。愁见游从处，如今花正繁。
[页]卷,册....[3246]285,9
第62笔
　　　　山中期吉中孚　李端
行人路不同，花落到山中。水暗蒹葭雾，月明杨柳风。
年华惊已掷，志业飒然空。何必龙钟后，方期事远公。
[页]卷,册....[3246]285,9
第63笔
　　　　酬前大理寺评事张芬　李端
君家旧林壑，寄在乱峰西。近日春云满，相思路亦迷。
闻钟投野寺，待月过前溪。怅望成幽梦，依依识故蹊。
[页]卷,册....[3246]285,9
第64笔
　　　　赋得山泉送房造　李端
泉水山边去，高人月下看。润松秋色净，落涧夜声寒。
委曲穿深竹，潺湲过远（一作浅）滩。圣朝无隐者，旱晚罢渔竿。
[页]卷,册....[3246]285,9
第65笔
　　　　宿兴善寺后堂池（一本无堂字）[3246]　李端
草堂高树下，月向后池生。野客如（一作同）僧静（一作坐），新荷共水平。
锦鳞沉不食，绣羽乱相鸣。即事思江海，谁能万里行。
[页]卷,册....[3247]285,9
第66笔
　　　　忆皎然上人　李端
未得从师去，人间万事劳。云门不可见，山木已应高。
向日开柴户，惊秋问敝袍。何由宿峰顶，窗里望波涛。
[页]卷,册....[3247]285,9
第67笔
　　　　赠衡岳隐禅师　李端
旧住衡州寺，随缘偶北来。夜禅（一作寒）山雪下，朝汲竹门开。
半偈传初（一作空皆）尽，群生意未回。唯当与樵者，杖锡入天台。
[页]卷,册....[3247]285,9
第68笔
　　　　云阳观（一作宿华阳洞）寄袁稠（一作元阳观寄元称）　李端
花洞晚阴阴（一作满沉沉），仙坛隔杏林。漱泉春谷冷，捣药夜窗深。
石上开仙酌，松间对玉琴。戴家溪北住，雪后去相寻。
[页]卷,册....[3247]285,9
第69笔
　　　　晚游东田寄司空曙　李端
暮来思远客，独立在东田。片雨（一作影）无妨景（一作雨），残虹不映天。
别愁逢夏果，归兴入秋蝉。莫作隳官意，陶潜（一作公）未必贤。
[页]卷,册....[3247]285,9
第70笔
　　　　题崔端公园林　李端
上士爱清辉，开门向翠微。抱琴看鹤去，枕石待云归。
野坐苔生席，高眠竹挂衣。旧山东望远，惆怅暮花[3247]飞。
[页]卷,册....[3248]285,9
第71笔
　　　　早春雪夜寄卢纶兼呈秘书元丞　李端
闻君随谢朓，春夜宿前川（一作山前）。看竹云垂地（一作岭），寻僧月满田（一作雪满船）。
熊寒方入树，鱼乐稍离船。独夜羁愁客，惟知惜故（一作暮）年。
[页]卷,册....[3248]285,9
第72笔
　　　　早春夜集耿拾遗宅　李端
如何逋客会，忽在侍臣家。新草犹停雪，寒梅未放花。
衔杯鸡欲唱，逗月雁应斜。年齿俱憔悴，谁堪故国赊。
[页]卷,册....[3248]285,9
第73笔
　　　　元丞宅送胡濬及第东归觐省　李端
登龙兼折桂，归去当（一作赏）高车（一作居）。旧楚枫犹在，前隋柳已疏。
月中逢海客，浪里得乡书。见说江边住，知君不厌鱼。
[页]卷,册....[3248]285,9
第74笔
　　　　送魏广下第归扬州宁亲　李端
游宦今空返，浮淮一雁秋。白云阴泽国，青草遶扬州。
调膳过花下，张筵到水头。昆山仍有玉，岁晏莫淹留。
[页]卷,册....[3248]285,9
第75笔
　　　　归山与酒徒（一作友人）别　李端
野客本无事，此来非有求。烦君征乐饯（一作药送），未免忆山愁。
红烛侵明月，青娥促白头。童心久已尽，岂为艳歌留。
[页]卷,册....[3248]285,9
第76笔
　　　　冬夜寄韩（一作韦）弇（一作秋夜寄司空文明）　李端
独坐知霜下，开门见木衰。壮应随日去，老岂与人期。
废井虫鸣早，阴阶菊发迟。兴来空忆戴，不似剡溪时。
[页]卷,册....[3249]285,9
第77笔
　　　　闻吉道士还俗因而有赠　李端
闻有华阳客，儒裳谒紫微。旧山连药卖，孤鹤带云归。
柳市名犹在，桃源梦已稀。还乡见鸥鸟，应愧背船飞。
[页]卷,册....[3249]285,9
第78笔
　　　　韦员外东斋看花　李端
入花凡几步，此树独相（一作将）留。发艳红枝合，垂烟绿水幽。
并开偏觉好，未落已成（一作看）愁。一到芳菲下，空招（一作贻）两鬓秋。
[页]卷,册....[3249]285,9
第79笔
　　　　边头作　李端
邠郊泉脉动，落日上城楼。羊马水草足，羌胡帐幕稠。
射雕过海岸，传（一作残）箭怯（一作胁）边州。何事归朝将，今年又拜侯。
[页]卷,册....[3249]285,9
第80笔
　　　　宿深上人院听远泉　李端
泉声宜远听，入夜对支公。断续来方尽，潺湲咽又通。
何年出石下，几里在山中。君（一作若）问穷源处，禅心与此同。
[页]卷,册....[3249]285,9
第81笔
　　　　茂陵村行赠何兆[3249]　李端
春天黄鸟啭，野迳白云间。解带依芳草，支颐想故山。
人行九州路，树老五陵间。谁道临邛远，相如自忆还。
[页]卷,册....[3250]285,9
第82笔
　　　　送友人还洛　李端
去国渡关河，蝉鸣古树多。平原正超忽，行子复蹉跎。
去事不可想，旧游难再过。何当嵩岳下，相见在烟萝。
[页]卷,册....[3250]285,9
第83笔
　　　　送戴征士还山　李端
柔桑锦臆雉，相送到烟霞。独隐空山里，闲门几树花。
草生杨柳岸，鸟啭竹林家。不是谋生拙，无为末路赊。（一作肥遯超然逝，优游兴味赊。）
[页]卷,册....[3250]285,9
第84笔
　　　　秋日旅舍别司空文明　李端
凉风飒穷巷，秋思满高（一作同）云。吏隐俱不就，此心仍别君。
素怀宗淡泊，羁旅念功勋。转忆西林寺，江声月下闻。
[页]卷,册....[3250]285,9
第85笔
　　　　旅舍对雪赠考功王员外　李端
杨花惊满路，面市忽狂风。骤下摇兰叶，轻飞集竹丛。
欲将琼树比，不共玉人同。独望徽之棹，青山在雪中。
[页]卷,册....[3250]285,9
第86笔
　　　　送丁少府往唐上　李端
因君灞陵别，故国一回看。共食田文饭，先之梅福官。
江风转（一作薄）日暮，山月满潮寒。不得同舟望，淹留[3250]岁月阑。
[页]卷,册....[3251]285,9
第87笔
　　　　赠李龟年　李端
青春事汉主，白首入秦城。遍识才人字（一作时人号），多知旧曲名。
风流随故事，语笑合新声。独有垂杨树，偏伤日暮情。
[页]卷,册....[3251]285,9
第88笔
　　　　送郭补阙归江阳　李端
东门春尚浅，杨柳未成阴。雁影愁斜日，莺声怨故林。
隋宫江上远，梁苑雪中深。独有怀归客，难为欲别心。
[页]卷,册....[3251]285,9
第89笔
　　　　早春会王逵主人得蓬字　李端
今年华鬓色，半在故人中。欲写无穷恨，先期一醉同。
绿丛犹覆雪，红萼已凋风。莫负归山契，君看陌上蓬。
[页]卷,册....[3251]285,9
第90笔
　　　　宿山寺思归　李端
僧房秋雨歇，愁卧夜更深。欹枕闻鸿雁，回灯见竹林。
归萤入草尽，落月映窗沉。拭泪无人觉，长谣向壁阴。
[页]卷,册....[3251]285,9
第91笔
　　　　送客赴江陵寄郢州郎士元　李端
露下晚蝉愁，诗人旧怨秋。沅湘莫留滞，宛洛好遨游。
饮马逢黄菊，离家值白头。竟陵明月夜，为上庾公楼。
[页]卷,册....[3251]285,9
第92笔
　　　　送客赋得巴江夜猿　李端
巴水天边路，啼猿伤客情。迟迟云外尽，杳杳树中生。
残月暗将落，空霜寒欲明。楚人皆掩泪，闻到第三声。
[页]卷,册....[3252]285,9
第93笔
　　　　秋日忆暕上人　李端
一从持钵别，更未到人间。好静居贫寺，遗名弃近山。
雨前缝百衲，叶下闭重关。若便浔阳去，须将旧客还。
[页]卷,册....[3252]285,9
第94笔
　　　　寄上舍人叔　李端
车马朝初下，看山忆独寻。会知逢水尽，且爱入云深。
残雨开斜日，新蝉发迥林。阮咸虽别巷，遥识此时心。
[页]卷,册....[3252]285,9
第95笔
　　　　送古之奇赴安西幕　李端
畴昔十年兄，相逢五校营。今宵举杯酒，陇月见军城。
堠火经阴绝，边人接晓行。殷勤送书记，强虏几时平。
[页]卷,册....[3252]285,9
第96笔
　　　　送张芬归江东兼寄柳中庸　李端
久是天涯客，偏伤落木时。如何故国见，更欲异乡期。
鸟暮东西急，波寒上下迟。空将满眼泪，千里怨相思。
[页]卷,册....[3252]285,9
第97笔
　　　　送丘丹归江东[3252]　李端
故山霜落久，才子忆荆扉。旅舍寻人别，秋风逐雁归。
梦愁枫叶尽，醉惜菊花稀。肯学求名者，经年未拂衣。
[页]卷,册....[3253]285,9
第98笔
　　　　卧病寄苗员外　李端
故人初未贵，相见得淹留。一自朝天去，因成计日游。
月明应独醉，叶下肯同愁。因恨刘桢病，空园卧见秋。
[页]卷,册....[3253]285,9
第99笔
　　　　送杨皋擢第归江东（一作送表丈杨皞）　李端
隋堤望楚国，江上一归人。绿气千樯暮，青风万里春。
试才初得桂，泊渚肯伤苹。拜手终凄怆，恭承中外亲。
[页]卷,册....[3253]285,9
第100笔
　　　　题郑少府林园　李端
谢家今日晚（一作暖），词客愿抽毫。枥马方回影，池鹅正理毛。
竹筒传水远，麈尾坐僧高。独有宗雷贱，过君著（一作看）敝袍。
[页]卷,册....[3253]285,9
第101笔
　　　　送吉中孚拜官归业　李端
南入华阳洞，无人古树寒。吟诗开旧帙，带绶上荒坛。
因病求归易，沾恩更隐难。孟宗应献鲊，家近守渔官。
[页]卷,册....[3253]285,9
第102笔
　　　　送杨少府赴阳翟（即舍人之弟）　李端
冠带仁兄后，光辉寿母前。陆云还入洛，潘岳更张筵。
井邑嵩山对，园林颍水连。东人欲相送，旅舍已潸[3253]然。
[页]卷,册....[3254]285,9
第103笔
　　　　慈恩寺暕上人房招耿拾遗　李端
悠然对惠远，共结故山期。汲井树阴下，闭门亭午时。
地闲花落厚，石浅水流迟。愿与神仙客，同来事本师。
[页]卷,册....[3254]285,9
第104笔
　　　　宿山寺雪夜寄吉中孚　李端
独爱僧房竹，春来长到池。云遮皆晃朗，雪压半低垂。
不见侵山叶，空闻拂地枝。鄙夫今夜兴，唯有子猷知。
[页]卷,册....[3254]285,9
第105笔
　　　　赠赵神童　李端
圣朝殊汉令，才子少登科。每见先鸣早，常惊后进多。
独居方寂寞，相对觉蹉跎。不是通家旧，频劳文举过。
[页]卷,册....[3254]285,9
第106笔
　　　　宿云际寺赠深上人　李端
暂别青蓝寺，今来发欲斑。独眠孤烛下，风雨在前山。
坏宅终须去，空门不易还。支公有方便，一愿启玄关。
[页]卷,册....[3254]285,9
第107笔
　　　　送从兄赴洪州别驾兄善琴　李端
援琴兼爱竹，遥夜在湘沅。鹤舞月将下，乌啼霜正繁。
乱流喧橘岸，飞雪暗荆门。佐郡无辞屈，其如相府恩。
[页]卷,册....[3254]285,9
第108笔
　　　　山中期张芬不至　李端
石（一作古）堤春草碧，双燕向西飞。怅望云天暮，佳人何处归。
药栏虫网遍，苔井水痕稀。谁道嵇康懒，山中自掩扉。
[页]卷,册....[3255]285,9
第109笔
　　　　寄畅当　李端
麦秀草芊芊，幽人好昼眠。云霞生岭上，猿鸟下床前。
颜子方敦行，支郎久住禅。中林轻暂别，约略已经年。
[页]卷,册....[3255]285,9
第110笔
　　　　送义兴元少府　李端
逢君惠连第（一作弟），初命〔便〕（更）光辉。已得群公祖，终妨太傅讥。
路长人反顾，草断燕回飞。本是江南客，还同衣锦归。
[页]卷,册....[3255]285,9
第111笔
　　　　卧病别郑锡　李端
病来喜无事，多卧竹林间。此日一相见，明朝还掩关。
幽人爱（一作怨）芳草，志士惜颓颜。岁〔晏〕（宴）不我弃，期君在故山。
[页]卷,册....[3255]285,9
第112笔
　　　　书志赠畅当（并序）　李端
　　余少尚神仙，且未能去，友人畅当以禅门见导；余心知必是，未得其
　　门，因寄诗以咨焉。
少喜（一作嘉）神仙术，未去已蹉跎。壮志一为累，浮生事渐多。
衰颜不相识，岁暮定相过。请问宗居士，君其奈老何。
[页]卷,册....[3255]285,9
第113笔
　　　　送诸暨裴少府（公先人，元相公判官）　李端
山公访嵇绍，赵武见韩侯。事去恩犹在，名成泪却流。
一官同北去，千里赴南州。才子清风后，无贻相府忧。
[页]卷,册....[3256]285,9
第114笔
　　　　送郑宥入蜀迎觐　李端
宁亲西陟险，君去异王阳。在世谁非客，还家即是乡。
剑门千转尽，（大剑山，即剑门也。）巴水一支长。（嘉陵江、潼江、小剑水，皆巴水也。）请语愁猿道，无烦促泪行。
[页]卷,册....[3256]285,9
第115笔
　　　　送耿拾遗𣲗使江南括图书　李端
驱传草连天，回风满树蝉。将过夫子宅，前（一作亦）问孝廉船。
汉使收三箧，周诗采百篇。别来将（一作君终）有泪，不是怨流年。
[页]卷,册....[3256]285,9
第116笔
　　　　送王少府游河南　李端
马卿方失意，东去谒诸侯。过宋人应少，游梁客独愁。
鸟翻千室暮，蝉急两河秋。仆本无媒者，因君泪亦流。
[页]卷,册....[3256]285,9
第117笔
　　　　送别驾赴晋陵即舍人叔之兄　李端
诸宗称叔父，从子亦光辉。谢朓中书直，王祥别乘归。
江帆冲雨上，海树隔潮微。南阮贫无酒，唯将泪湿衣。
[页]卷,册....[3256]285,9
第118笔
　　　　卧病寄阎采[3256]　李端
病中贪好景，强步出幽居。紫葛垂山径，黄花绕野渠。
荒林飞老鹤，败堰过游鱼。纵忆同年友，无人可寄书。
[页]卷,册....[3257]285,9
第119笔
　　　　晚夏闻蝉寄（一本有戴字）广文（一作郎士元诗）　李端
昨日莺啭声（一作始闻莺），今朝蝉忽（一作又）鸣。朱颜向华发，定是几年程。
故国白云远，闲居青草生。因垂数行泪，书报（一作寄）十年兄。
[页]卷,册....[3257]285,9
第120笔
　　　　归山居寄钱起　李端
怅望青山下，回头泪满巾。故乡多古树，落日少行人。
发鬓将回色，簪缨未到身。谁知武陵路，亦有汉家臣。
[页]卷,册....[3257]285,9
第121笔
　　　　晓发瓜州　李端
晓发悲行客，停桡独未前。寒江半有月，野戍渐无烟。
棹唱临高岸，鸿嘶发远田。谁知避徒御，对酒一潸然。
[页]卷,册....[3257]285,9
第122笔
　　　　江上喜逢司空文明　李端
秦人江上见，握手泪沾巾。落日见秋草，暮年逢故人。
非夫长作客，多病浅谋身。台阁旧亲友，谁曾见苦辛。
[页]卷,册....[3257]285,9
第123笔
　　　　同苗发慈恩寺避暑　李端
追凉寻宝刹，畏日望璇题。卧草同鸳侣，临池似虎溪。
树闲人迹外，山晚鸟行西。若问无心法，莲花隔淤[3257]泥。
[页]卷,册....[3258]285,9
第124笔
　　　　送潘述宏词下第归江外（第七句缺二字）　李端
唱高人不和，此去泪难收。上国经年住，长江满目流。
弈棋知胜偶，射策请焚舟。应是田（一作由）□□，玄成许尔游。
[页]卷,册....[3258]285,9
第125笔
　　　　送张少府赴夏县　李端
虽为州县职，还欲抱琴过。树古闻风草，山枯见雪多。
鸡声连绛市，马色傍黄河。太守新临郡，还逢五袴歌。
[页]卷,册....[3258]285,9
第126笔
　　　　酬秘书元丞郊园卧疾见寄　李端
闻说漳滨卧，题诗怨岁华。求医主高手，报疾到贫家。
撒枕销行蚁，移杯失画蛇。明朝九衢上，应见玉人车。
[页]卷,册....[3258]285,9
第127笔
　　　　送成都韦丞还蜀　李端
蜀门云树合，高栈有猿愁。驱传加新命，之官向旧游。
晨装逢酒雨，夜梦见刀州。远别长相忆，当年莫滞留。
[页]卷,册....[3258]285,9
第128笔
　　　　秋晚旅舍寄苗员外　李端
争途苦不前，贫病遂连牵。向暮同行客，当秋独长年。
晚花唯有菊，寒叶已无蝉。吏部逢今日，还应瓮下眠。
[页]卷,册....[3258]285,9
第129笔
　　　　送惟良上人归润州　李端
拟诗偏不类，又送上人归。寄世同高鹤，寻仙称（一作山补）坏衣。
雨行江草短，露坐海帆稀。正被空门缚，临岐乞解围。
[页]卷,册....[3259]285,9
第130笔
　　　　送何兆下第还蜀　李端
重江不可涉，孤客莫晨装。高（一作古）木莎城小（一作下），残星（一作霞）栈道长。
褭猿枫子落，过（一作送）雨荔枝香。劝尔成都住，文翁有草（一作学）堂（一作旧房）。
[页]卷,册....[3259]285,9
第131笔
　　　　送友人宰湘阴　李端
从宦舟行远，浮湘又入闽。蒹葭无朔雁，柽栝有蛮神。
传吏闲调象，山精暗讼人。唯须千树橘，暂救李衡贫。
[页]卷,册....[3259]285,9
第132笔
　　　　送元晟归江东旧居　李端
泽国舟车接，关门雨雪乖。春天行故楚，夜月下清淮。
讲易居山寺，论诗到郡斋。蒋家人暂别，三路草连阶。
[页]卷,册....[3259]285,9
第133笔
　　　　送黎少府赴阳翟　李端
诗礼称才子，神仙是丈人。玉山那惜醉，金谷已无春。
白马如风疾，青袍夺草新。不嫌鸣吠客，愿用百年身。
[页]卷,册....[3259]285,9
第134笔
　　　　送夏侯审游蜀[3259]　李端
西望烟绵树，愁君上蜀时。同林息商客，隔栈见罛师。
石滑羊肠险，山空杜宇悲。琴心正幽怨，莫奏凤凰诗。
[页]卷,册....[3260]285,9
第135笔
　　　　单推官厅前双桐咏　李端
封植因高兴，孤贞契素期。由来得地早，何事结花迟。
叶重凝烟后，条寒过雨时。还同李家树，争赋角弓诗。
[页]卷,册....[3260]285,9
第136笔
　　　　送宋校书赴宣州幕　李端
浮舟压芳草，容裔逐江春。远避看书吏，行当入幕宾。
夜潮冲老树，晓雨破轻苹。鸳鹭多伤别，栾家德在人。
[页]卷,册....[3260]285,9
第137笔
　　　　送赵给事姪尉丹阳　李端
太傅怜群从，门人亦贱回。入官先爱子，赐酒许同杯。
淮海春多雨，蒹葭夜有雷。遥知拜庆后，梅尉称仙才。
[页]卷,册....[3260]285,9
第138笔
　　　　宿瓜州寄柳中庸　李端
怀人同不寐，清夜起论文。月魄正出海，雁行斜上云。
寒潮来滟滟，秋叶下纷纷。便送江东去，徘徊祗待君。
[页]卷,册....[3260]285,9
第139笔
　　　　夜宴虢县张明府宅逢宇文评事　李端
虢田留古宅，入夜足秋风。月影来窗里，灯光落水中。
征诗逢谢客，饮酒得陶公。更爱疏篱下，繁霜湿菊[3260]丛。
[页]卷,册....[3261]285,9
第140笔
　　　　冬夜集张尹后阁　李端
乘龟兼戴豸，白面映朱衣。安石还须起，泉明不得归。
譍门常吏在，登席旧寮稀。远客长先醉，那知亚相威。
[页]卷,册....[3261]285,9
第141笔
　　　　将之泽潞留别王郎中　李端
弱年知己少，前路主人稀。贫病期相惜，艰难又忆归。
事成应未卜，身贱又无机。幸到龙门下，须因羽翼飞。
[页]卷,册....[3261]285,9
第142笔
　　　　晚次巴陵　李端
雪后柳条新，巴陵城下人。烹鱼邀水客，载酒奠山（一作江）神。
云去低（一作归）斑竹，波回（一作风来）动白苹。不堪逢楚老，日暮正江春。
[页]卷,册....[3261]285,9
第143笔
　　　　送荀道士归庐山　李端
先生归有处，欲别笑无言。绿水到山口，青林连洞门。
月明寻石路，云霁望花源。早晚还乘鹤，悲歌向故园。
[页]卷,册....[3261]285,9
第144笔
　　　　送张淑归觐叔父　李端
日惨长亭暮，天高大泽闲。风中闻草木，雪里见江山。
马向塞云去，人随古道还。阮家今夜乐，应在竹林间。
[页]卷,册....[3261]285,9
第145笔
　　　　送郭参军赴绛州　李端
登车君莫望，故绛柳条春。蒲泽逢胡雁，桃源见晋人。
佐军髯尚短，掷地思还新。小谢常携手，因之醉路尘。
[页]卷,册....[3262]285,9
第146笔
　　　　送袁稠游江南　李端
江南衰草遍，十里见长亭。客去逢摇落，鸿飞入杳冥。
空城寒雨细，深院晓灯青。欲去行人起，徘徊恨酒醒。
[页]卷,册....[3262]285,9
第147笔
　　　　送夏中丞赴宁国任　李端
楚县入青枫，长江一派通。板桥寻谢客，古邑事陶公。
片雨收山外，连云上汉东。陆机犹滞洛，念子望南鸿。
[页]卷,册....[3262]285,9
第148笔
　　　　送卫雄下第归同州　李端
不（一作下）才先上第，词客却空还。边地行人少，平芜尽日闲。
一蝉陂树里，众火陇云间（一作陇头关）。羡汝归茅屋，书窗见远（一作晚）山。
[页]卷,册....[3262]285,9
第149笔
　　　　送单少府赴扶风　李端
少年趋盛府，颜色比花枝。范丐非童子，杨修岂小儿。
叨陪丈人行，常恐阿戎欺。此去云霄近，看君逸足驰。
[页]卷,册....[3262]285,9
第150笔
　　　　题山中别业[3262]　李端
旧宅在山中，闲门与寺通。往来黄叶路，交结白头翁。
晚笋难成竹，秋花不满丛。生涯祗麤粝，吾岂讳言穷。
[页]卷,册....[3263]285,9
第151笔
　　　　送司空文明归江上旧居　李端
野菊有黄花，送君千里还。鸿来燕又去，离别惜容颜。
流水通归梦，行云失故关。江风正摇落，宋玉莫登山。
[页]卷,册....[3263]285,9
第152笔
　　　　送新城戴叔伦明府　李端
遥想隋堤路，春天楚国情（一作晴）。白云当海断，青草隔淮生。
雁起斜还直，潮回远复平。莱芜不可到，一醉送君行。
[页]卷,册....[3263]285,9
第153笔
　　　　送雍丘任少府　李端
丛车饯才子，路走许东偏。远水同春色，繁花胜雪天。
鸟行侵楚邑，树影向殷田。莫学生乡思，梅真正少年。
[页]卷,册....[3263]285,9
第154笔
　　　　送雍郢州　李端
厌郎思出守（一作寺），遂领汉东军。望月逢殷浩，缘江送范云。
城闲烟草遍，浦迥雪林分。谁伴楼中宿，吟诗占客闻。
[页]卷,册....[3263]285,9
第155笔
　　　　寄王密卿　李端
酒乐今年少，僧期近日频。买山多为竹，卜宅不缘贫。
志业归初地，文章寄此身。嵇康虽有病，犹得见情[3263]人。
[页]卷,册....[3264]285,9
第156笔
　　　　与萧远上人游少华山寄皇甫侍御　李端
寻危兼采药，渡水又登山。独与高僧去，逍遥落日间。
渐看闾里远，自觉性情闲。回首知音在，因令怅望还。
[页]卷,册....[3264]285,9
第157笔
　　　　代村中老人答　李端
京洛风尘后，村乡烟火稀。少年曾失所，衰暮欲何依。
夜静临江哭，天寒踏雪归。时清应不见，言罢泪盈衣。
[页]卷,册....[3264]285,9
第158笔
　　　　赠故将军　李端
平生在边日，鞍马若星流。独出间千里，相知满九州。
恃功凌主将，作气见王侯。谁道廉颇老，犹能报远雠。
[页]卷,册....[3264]285,9
第159笔
　　　　送陆郎中归田司空幕　李端
汉家分列宿，东土佐诸侯。结束还军府，光辉过御沟。
农桑连紫陌，分野入青州。覆被恩难报，西看成白头。
[页]卷,册....[3264]285,9
第160笔
　　　　酬晋侍御见寄　李端
野客蒙诗赠，殊恩欲报难。本求文举识，不在子真官。
细雨双林暮，重阳九日寒。贫斋一丛菊，愿与上宾看。
[页]卷,册....[3264]285,9
第161笔
　　　　送铜泽王归城　李端
昔闻公族出，其（一作宾）从亦高车。为善唯求乐，分贫必及疏。
身承汉枝叶，手习鲁诗书。尚说无功德，三年在石渠。
[页]卷,册....[3265]285,9
第162笔
　　　　江上别柳中庸　李端
秦人江上见，握手便沾衣。近日相知少，往年亲故稀。
远游何处去，旧业几时归。更向巴陵宿，堪闻雁北飞。
[页]卷,册....[3265]285,9
第163笔
　　　　喜皇甫郎中拜谕德兼集贤学士　李端
为郎三载后，宠命一朝新。望苑迁词客，儒林拜丈人。
莺飞绮阁曙，柳拂画堂春。几日调金鼎，诸君欲望尘。
[页]卷,册....[3265]285,9
第164笔
　　　　送黎兵曹往陕府结婚　李端
东方发车骑，君是上头人。奠雁逢良日，行媒及仲春。
时称渡河妇，宜配坦床宾。安得同门吏，扬鞭入后尘。
[页]卷,册....[3265]285,9
第165笔
　　　　送窦兵曹　李端
梨花开上苑，游女著罗衣。闻道情人怨，应须走马归。
御桥迟日暖，官渡早莺稀。莫遣佳期过，看看蝴蝶飞。
[页]卷,册....[3265]285,9
第166笔
　　　　留别故人（一作李颀诗）[3265]　李端
此别不可道，此心当语谁。春风灞水上，饮马桃花时。
误作好文士，祗应游宦迟。留书下朝客，我有故山期。
[页]卷,册....[3266]285,9
第167笔
　　　　奉送宋中丞使河源　李端
东周遣戍役，才子欲离群。部领河源去，悠悠陇水分。
笳声悲塞草，马首渡关云。辛苦逢炎热，何时及汉军。
[页]卷,册....[3266]285,9
第168笔
　　　　都亭驿送郭判官之幽州幕府　李端
幕府参戎事，承明伏奏归。都亭使者出，杯酒故人违。
细雨沾官骑，轻风拂客衣。还从大夫后，吾党亦光辉。
[页]卷,册....[3266]285,9
第169笔
　　　　送王羽林往秦州　李端
秦州贵公子，汉日羽林郎。事主来中禁，荣亲上北堂。
𬨎车花拥路，宝剑雪生光。直扫三边靖，承恩向建章。
[页]卷,册....[3266]285,9
第170笔
　　　　送友入关（一本题上有代从兄衡四字）　李端
闻君帝城去，西望一沾巾。落日见秋草，暮年逢故人。
非才长作客，有命懒谋身。近更婴衰疾，空思老汉滨。
[页]卷,册....[3266]285,9
第171笔
　　　　代宗挽歌　李端
祖庭三献罢，严卫百灵朝。警跸移前殿，宫车上渭桥。
寒霜凝羽葆，野吹咽笳箫。已向新京兆，谁云天路[3266]遥。
[页]卷,册....[3267]285,9
第172笔
　　　　张左丞挽歌二首　李端
素旆低寒水，清笳出晓风。鸟来伤贾傅，马立葬滕公。
松柏青山上，城池白日中。一朝今古隔，唯有月明同。

祸集钩方失，灾生剑忽飞。无由就日拜，空忆自天归。
门吏看还葬，宫官识赐衣。东堂哀赠毕，从此故臣稀。

[页]卷,册....[3267]285,9
第173笔
　　　　奉和王元二相避暑怀杜太尉（一作奉和王元二相公于中书东厅避暑凄然怀杜太尉）　李端
艰难尝共理，海晏更相悲。况复登堂处，分明避暑时。
绿槐千穗绽，丹药一番迟。蓬荜今何幸，先朝（一作闻）大雅诗。
[页]卷,册....[3267]285,9
第174笔
　　　　青龙寺题故昙上人房　李端
远公留故院，一径雪中微。童子逢皆老，门人问亦稀。
翻经徒有处，携履遂无归。空念寻巢鹤，时来傍影飞。
[页]卷,册....[3267]285,9
第175笔
　　　　早春夜望　李端
旧雪逐泥沙，新雷发草芽。晓霜应傍鬓，夜雨莫催花。
行矣前途晚，归欤故国赊。不劳报春尽，从此惜年华。
[页]卷,册....[3267]285,9
第176笔
　　　　宴伊东岸[3267]　李端
晴洲无远近，一树一潭春。芳草留归骑，朱樱掷舞人。
空花对酒落，小翠隔林新。竟日皆携手，何由遇此辰。
[页]卷,册....[3268]285,9
第177笔
　　　　云际中峰居喜见苗发（一作祖咏诗）　李端
自得中峰住，深林亦闭关。经秋无客到，入夜有僧还。
暗涧泉声小，荒村树影闲。高窗不可望，星月满空山。
[页]卷,册....[3268]285,9
第178笔
　　　　宿洞庭　李端
白水连天暮，洪波带日流。风高云梦夕，月满洞庭秋。
沙上渔人火，烟中贾客舟。西园与南浦，万里共悠悠。
[页]卷,册....[3268]285,9
第179笔
　　　　江上赛神　李端
疏鼓应繁丝，送神归九疑。苍龙随赤凤，帝子上天时。
骤雨归山疾，长江下日迟。独怜游宦子，今夜泊天涯。
[页]卷,册....[3268]285,9
第180笔
　　　　奉和元丞侍从游南城别业　李端
垂朱领孙子，从宴在池塘。献寿回龟顾，和羹跃鲤香。
高松先草晚，平石助泉凉。余橘期相及，门生有陆郎。
[页]卷,册....[3268]285,9
第181笔
　　　　送从舅成都丞广南归蜀（一作卢纶诗）　李端
巴字天边水，秦人去是归。栈长山雨响，溪乱火田稀。
俗富行应乐，官雄禄岂微。魏舒终有泪，还湿宁家衣。
[页]卷,册....[3268]285,9
第182笔
　　　　赠郭驸马（郭令公子暧尚升平公主，令于席上成此诗）　李端
青春都尉最风流，二十功成便拜侯。金距斗鸡过上苑，玉鞭骑马出长楸。
熏香荀令偏怜少，傅粉何郎不解愁。日暮吹箫杨柳陌，路人遥指凤凰楼。 

方塘似镜草芊芊，初月如钩未上弦。新开金埒看调马，旧赐铜山许铸钱。
杨柳入楼吹玉笛，芙蓉出水妒花钿。今朝都尉如相顾（一作许），愿脱长裾学少年。

[页]卷,册....[3269]286,9
第183笔
　　　　宿淮浦忆司空文明　李端
愁心一倍长离忧，夜思千重恋旧游。秦地故人成远梦，楚天凉雨在孤舟。
诸溪近海潮皆应，独树边淮叶尽流。别恨转（一作最）深何处写，前程唯有一登楼。
[页]卷,册....[3269]286,9
第184笔
　　　　送濮阳录事赴忠州　李端
成名不遂（一作莫叹）双旌远，主（一作空）印还为一郡雄。赤叶黄花随野岸，青山白水映江枫。
巴人夜语（一作话）孤舟里，越鸟春啼万（一作众）壑中。闻说古书多未校，肯令才子久西东。
[页]卷,册....[3269]286,9
第185笔
　　　　送马尊师（一作送侯道士）[3269]　李端
南入商山松路深，石床溪水昼阴阴。云中采药随青（一作旄）节，洞里耕田映绿林。
直上烟霞空举手，回经丘垄自伤心。武陵花木应长在，愿与渔（一作门）人更一寻。
[页]卷,册....[3270]286,9
第186笔
　　　　题元注林园　李端
谢家门馆似山林，碧石青苔满树阴。乳鹊眄巢花巷静，鸣鸠鼓翼竹园深。
桔槔转水兼通药，方丈留僧共听琴。独有野人箕踞惯，过君始得一长吟。
[页]卷,册....[3270]286,9
第187笔
　　　　野寺病居喜卢纶见访　李端
青青麦垄白云阴，古寺无人新草深。乳燕拾泥依古井，鸣鸠拂羽历花林。
千年驳藓明山履，万尺垂萝入水心。一卧漳滨今欲老，谁知才子忽相寻。
[页]卷,册....[3270]286,9
第188笔
　　　　送皎然上人归山　李端
适来世上岂缘名，适去人间岂为情。古寺山中几日到，高松月下一僧行。
云阴鸟道苔（一作山）方合，雪映龙潭水更清。法主欲归须有说，门人流泪厌浮生。
[页]卷,册....[3270]286,9
第189笔
　　　　赠道士　李端
姓氏不书高士传，形神自得逸人风。已传花洞将秦接，更指茅山与蜀通。
懒说岁年齐绛老，甘为乡曲号涪翁。终朝卖卜无人识，敝服徒行入市中。
[页]卷,册....[3270]286,9
第190笔
　　　　题云际寺准上人房　李端
高僧居处似天台，锡杖铜瓶对绿苔。竹巷雨晴春（一作新）鸟啭，山房日午老人来。
园中鹿过椒枝动，潭底龙[3270]游水沫开。独夜焚香礼遗像，空林月出始应回。
[页]卷,册....[3271]286,9
第191笔
　　　　山中寄苗员外　李端
鸟鸣花发空山里，衡岳幽人藉草时。既近浅流安笔砚，还因平石布蓍龟。
千寻楚水横琴望，万里秦城带酒思。闻说潘安方寓直，与君相见渐难期。
[页]卷,册....[3271]286,9
第192笔
　　　　忆故山赠司空曙　李端
汉主金门正召才，马卿多病自迟回。旧山暂别老将至，芳草欲阑归去来。
云在高天风会起，年如流水日长（一作相）催。知君素有栖禅意，岁晏蓬门迟（一作待）尔开。
[页]卷,册....[3271]286,9
第193笔
　　　　闲园即事赠考功王员外　李端
南陌晴云稍变霞，东风动柳水纹斜。园林带雪潜生草，桃李虽（一作迎）春未有花。
幸接上宾登郑驿，羞为长女似黄家。今朝一望还成暮（一作梦），欲别芳菲恋岁华。
[页]卷,册....[3271]286,9
第194笔
　　　　寄庐山真上人　李端
高僧无迹本难寻，更得禅行去转深。青草湖中看五老，白云山上宿双林。
月明潭色澄空性，夜静猿声证道心。更〔说谢〕（谢说）公南座好，烟萝到地几重阴。
[页]卷,册....[3271]286,9
第195笔
　　　　题觉公新兰若　李端
头白禅师何处还，独开兰若树林间。鬼因巫祝传移社，神见天人请施山。
猛虎听经金磬动，狝猴献蜜雪窗闲。新斋结誓如相许，愿与雷宗永闭关。
[页]卷,册....[3271]286,9
第196笔
　　　　赠道者　李端
窗（一作空）中忽有鹤飞声，方士因知道欲成。来取图书安枕里，便驱鸡犬向山行。
花开深洞仙门小，路过悬桥羽节轻。送客自伤身易老，不知何处待先生。
[页]卷,册....[3272]286,9
第197笔
　　　　代弃妇答贾客（一作妾薄命）　李端
玉垒城边争走马，铜鞮市里共乘舟。鸣环动珮恩无（一作能）尽，掩袖低巾泪不流。
畴昔将歌邀客醉，如今欲舞对君羞。忍怀贱妾平生曲（一作好），独上襄阳旧酒楼。
[页]卷,册....[3272]286,9
第198笔
　　　　和李舍人直中书对月见寄　李端
名卿步月正淹留，上客裁诗怨别游。素魄近成班女扇，清光远似庾公楼。
婵娟更称凭高望，皎洁能传自古愁。盈手入怀皆不见，阳春曲丽转难酬。
[页]卷,册....[3272]286,9
第199笔
　　　　卧病闻吉中孚拜官寄元秘书昆季　李端
汉家采使不求声，自慰文章道欲行。毛遂登门虽异赏，韩非入传滥齐名。
云归暂爱青山出，客去还愁白发生。年少奉亲皆愿达，敢将心事向玄成。
[页]卷,册....[3272]286,9
第200笔
　　　　江上逢柳中庸　李端
旧住衡山曾夜归，见君江客忆荆扉。星沉岭上人行早，月过湖西鹤唳稀。
弱竹万株频碍帻，新泉数步一褰衣。今来唯有禅心在，乡路翻成向翠微。
[页]卷,册....[3272]286,9
第201笔
　　　　戏赠韩判官绅卿[3272]　李端
少寻道士居嵩岭，晚事高僧住沃洲。齿发未知何处老，身名且被外人愁。
欲随山水居茅洞，已有田园在虎丘。独怪子猷缘掌马，雪时不肯更乘舟。
[页]卷,册....[3273]286,9
第202笔
　　　　送周长史　李端
青枫树里宣城郡，独佐诸侯上板桥。江客亦能传好信，山僧多解说南朝。
云阴出浦看帆小，草色连天见雁遥。别有空园落桃杏，知将丝组系兰桡。
[页]卷,册....[3273]286,9
第203笔
　　　　题故将军庄　李端
曾将数骑过（一作战）桑干，遥对单于饬马鞍。塞北征儿谙（一作思）用剑，关西宿将许登坛。
田园芜没归耕晚，弓箭开离出猎难。唯有老身如刻画，犹期圣主解衣看。
[页]卷,册....[3273]286,9
第204笔
　　　　夜投丰德寺谒海上人（一本作卢纶诗）　李端
半夜中峰有磬声，偶寻（一作逢）樵者问山名。上方月晓闻僧语，下界林疏见客行。
野鹤巢边松最老，毒龙潜处水偏清。愿得远山知姓字，焚香洗钵过余生。
[页]卷,册....[3273]286,9
第205笔
　　　　塞上（一本作卢纶诗，题作从军行）　李端
二十在边城，军中得勇名。卷旗收败马，占碛拥残兵。
覆阵乌鸢起，烧山草木明。塞闲思远猎，师老厌分营。
雪岭无人迹，冰河足雁声。李陵甘此没，惆怅汉公卿。
[页]卷,册....[3273]286,9
第206笔
　　　　送彭将军云中觐兄　李端
闻说苍鹰守，今朝欲下鞲。因令白马将，兼道觅封侯。
略地关山冷，防河雨雪稠。翻弓骋猿臂，承箭惜貂[3273]裘。
设伏军谋密，坑降塞邑愁。报恩唯有死，莫使汉家羞。
[页]卷,册....[3274]286,9
第207笔
　　　　奉赠苗员外　李端
朱户敞高扉，青槐碍落晖。八龙承庆重，三虎递朝归。
坐竹人声绝，横琴鸟语稀。花惭潘岳貌，年称老莱衣。
叶暗新樱熟，丝长粉蝶飞。应怜鲁儒贱，空与故山违。
[页]卷,册....[3274]286,9
第208笔
　　　　酬丘拱外甥览余旧文见记　李端
丘迟本才子，始冠即周旋。舅乏郄鉴爱，君如卫玠贤。
礼将金友等，情向玉人偏。鄙俗那劳似，龙钟却要怜。
投砖聊取笑，赠绮一何妍。野坐临黄菊，溪行踏绿钱。
岩高云反下，洞黑水潜穿。僻岭猿偷栗，枯池雁唼莲。
身居霞外寺，思发月明田。犹恨萦尘网，昏昏过岁年。
[页]卷,册....[3274]286,9
第209笔
　　　　赠岐山姜明府　李端
昨夜闻山雨，归心便似迟。几回惊叶落，即到白头时。
雁影将魂去，虫声与泪期。马卿兼病老，宋玉对秋悲。
谢客才为别，陶公已见思。非关口腹累，自是雪霜姿。
酿酒栽黄菊，炊粳折绿葵。山河方入望，风日正宜诗。
牧竖寒骑马，边烽晚立旗。兰凋犹有气，柳脆不成丝。
别后如相问，高僧知所之。
[页]卷,册....[3274]286,9
第210笔
　　　　下第上薛侍郎　李端
蓬荜春风起，开帘却自悲。如何飘梗处，又到采兰时。
明镜方重照，微城寄一辞。家贫求禄早，身贱报恩迟。
幸得皮存矣，须劳翼长之。铭肌非厚答，肉骨是前期。
纵觉新人好，宁忘旧主疑。终渐太丘道，不为小生私。
[页]卷,册....[3274]286,9
第211笔
　　　　奉和秘书元丞杪秋忆终南旧居　李端
高门有才子，能履古人踪。白社陶元亮，青云阮仲容。
田园忽归去，车马杳难逢。废巷临秋水，支颐向暮峰。
行鱼避杨柳，惊鸭触芙蓉。石窦红泉细，山桥紫菜重。
凤雏终食竹，鹤侣暂巢松。愿接烟霞赏，羁离计不从。
[页]卷,册....[3275]286,9
第212笔
　　　　送归中丞使新罗（一作李益诗）　李端
东望扶桑日，何年是到时。片帆通雨露，积水隔华夷。
浩淼风来远，虚冥鸟去迟。长波静云月，孤岛宿旌旗。
别叶传秋意，回潮动客思。沧溟无旧路，何处问前期。
[页]卷,册....[3275]286,9
第213笔
　　　　暮春寻终南柳处士　李端
庞眉一居士，鹑服隐尧时。种荳初成亩，还丹旧日师。
入溪花径远，向岭鸟行迟。紫葛垂苔壁，青菰映柳丝。
偶来尘外事，暂与素心期。终恨游春客，同为岁月悲。
[页]卷,册....[3275]286,9
第214笔
　　　　雪夜寻太白道士　李端
雪路夜朦胧，寻师杏树东。石坛连竹静，醮火照山红。
再拜开金箓，焚香使玉童。蓬瀛三岛至，天地一壶通。
别客曾留药，逢舟或借风。出游居鹤上，避祸入羊中。
过洞偏回首，登门未发蒙。桑田如可见，沧海几时空。
[页]卷,册....[3275]286,9
第215笔
　　　　得山中道友书寄苗钱二员外　李端
有谋皆𫐘轲，非病亦迟回。壮志年年减，驰晖日日催。
还山不及伴，到阙又无媒。高卧成长策，微官称下[3275]才。
诗人识何谢，居士别宗雷。迹向尘中隐，书从谷口来。
药栏遭鹿践，涧户被猿开。野鹤巢云窦，游龟上水苔。
新欢追易失，故思渺难裁。自有归期在，劳君示劫灰。
[页]卷,册....[3276]286,9
第216笔
　　　　酬前驾部员外郎苗发　李端
马融方直校，阅简复持铅。素业高风继，青春壮思全。
论文多在夜，宿寺不虚年。自署区中职，同荒郭外田。
山邻三径绝，野意八行传。煮玉矜新法，留符识旧仙。
涵苔溪溜浅，摇浪竹桥悬。复洞潜栖燕，疏杨半翳蝉。
咏歌虽有和，云锦独成妍。应以冯唐老，相讥示此篇。
[页]卷,册....[3276]286,9
第217笔
　　　　宿荐福寺东池有怀故园因寄元校书　李端
暮雨风吹尽，东池一夜凉。伏流回弱荇，明月入垂杨。
石竹闲开碧，蔷薇暗吐黄。倚琴看鹤舞，摇扇引桐香。
旧笋方辞箨，新莲未满房。林幽花晚发，地远草先长。
抚枕愁华鬓，凭栏想故乡。露余清汉直，云卷白榆行。
惊鹊仍依树，游鱼不过粱。系舟偏忆戴，炊黍愿期张。
末路还思借，前恩讵敢忘。从来叔夜懒，非是接舆狂。
众病婴公干，群忧集孝璋。惭将多误曲，今日献周郎。
[页]卷,册....[3276]286,9
第218笔
　　　　送王副使还并州　李端
并州近胡地，此去事风沙。铁马垂金络，貂裘犯雪花。
曾持两郡印，多比五侯家。继世新恩厚，从军旧国赊。
戍烟千里直，边雁一行斜。想到清油幕，长谋出左车。
[页]卷,册....[3276]286,9
第219笔
　　　　晚春过夏侯校书值其沉醉戏赠　李端
欹冠枕如意，独寝落花前。姚馥清时醉，边韶白日眠。
曝裈还当屋，张幕便成天。谒客唯题凤，偷儿欲觇[3276]毡。
失杯犹离席，坠履反登筵。本是墙东隐，今为瓮下仙。
卧龙髯乍磔，栖蝶腹何便。阮籍供琴韵，陶潜余秫田。
人逢毂阳望，春似永和年。愿我非工饮，期君行见怜。
尝知渴羌好，亦觉醉胡贤。炙熟樽方竭，车回辖且全。
噀风仍作雨，洒地即成泉。自鄙新丰过，迟回惜十年。
[页]卷,册....[3277]286,9
第220笔
　　　　哭张南史因寄南史侄叔宗　李端
争路忽摧车，沈钩未得鱼。结交唯我少，丧旧自君初。
谏草文难似，围棋智不如。仲宣新有赋，叔夜近无书。
地闭滕公宅，山荒谢客庐。歼良从此恨，福善竟成虚。
酿酒多同醉，烹鸡或取余。阮咸虽永别，岂共仲容疏。
[页]卷,册....[3277]286,9
第221笔
　　　　长安感事呈卢纶　李端
十五事文翰，大儿轻孔融。长裾游邸第，笑傲五侯中。
谏猎一朝寝，论边素未工。蹉跎潘鬓至，蹭蹬阮途穷。
贷布怜宁与，无金命未通。王陵固似戆，郭最遂非雄。
敛板辞群彦，回车访老农。咏诗怀洛下，送客忆山东。
沈病魂神浊，清斋思虑空。羸将卫玠比，冷共邺侯同。
草舍才遮雨，荆窗不碍风。梨教通子守，酒是远师供。
扪虱欣时泰，迎猫达岁丰。原门唯有席，井饮但加葱。
少壮矜齐德，高年觉宋聋。寓书先论懒，读易反求蒙。
昔慕能鸣雁，今怜半死桐。秉心犹似天，搔首忽如蓬。
赤叶翻藤架，黄花盖菊丛。聊将呈匠伯，今已学愚公。
[页]卷,册....[3277]286,9
第222笔
　　　　游终南山因寄苏奉礼士尊师苗员外　李端
半岭逢仙驾，清晨独采芝。壶中开白日，雾里卷朱旗。
猿鸟知归路，松萝见会时。鸡声传洞远，鹤语报家[3277]迟。
童子闲驱石，樵夫乐看棋。依稀醉后拜，恍惚梦中辞。
海上终难接，人间益自疑。风尘甘独老，山水但相思。
愿得烧丹诀，流沙永待（一作侍）师。
[页]卷,册....[3278]286,9
第223笔
　　　　长安书事寄卢纶　李端
弱冠家庐岳，从师岁月深。翻同老夫见，殊寡少年心。
及此时方晏，因之名亦沈。趋途非要路，避事乐空林。
素业在山下，青泉当树阴。交游有凋丧，离别代追寻。
向秀初闻笛，钟期久罢琴。残愁犹满貌，余泪可沾襟。
勿以朱颜好，而忘白发侵。终期入灵洞，相与炼黄金。
[页]卷,册....[3278]286,9
第224笔
　　　　送郭良辅下第东归　李端
献策不得意，驰车东出秦。暮年千里客，落日万家春。
[页]卷,册....[3278]286,9
第225笔
　　　　妾薄命　李端
自从君弃妾，憔悴不羞人。唯余坏粉泪，未免映衫匀。
[页]卷,册....[3278]286,9
第226笔
　　　　送暕上人游春　李端
独将支遁去，欲往戴颙家。晴野人临水，春山树发花。
[页]卷,册....[3278]286,9
第227笔
　　　　晦日同苗员外游曲江　李端
晦日同携手，临流一望春。可怜杨柳陌，愁杀故乡人。
[页]卷,册....[3278]286,9
第228笔
　　　　溪行逢雨与柳中庸　李端
日落众山昏（一作星分），萧萧暮雨繁。那堪两处宿，共听一声猿。
[页]卷,册....[3278]286,9
第229笔
　　　　和张尹忆东篱菊　李端
传书报刘尹，何事忆陶家。若为篱边菊，山中有此花。
[页]卷,册....[3279]286,9
第230笔
　　　　幽居作　李端
山舍千年树，江亭万里云。回潮迎伍相，骤雨送湘君。
[页]卷,册....[3279]286,9
第231笔
　　　　题云际寺暕上人故院　李端
白发匆匆色，青山草草心。远公仍下世，从此别东林。
[页]卷,册....[3279]286,9
第232笔
　　　　观邻老栽松　李端
虽过老人宅，不解老人心。何事残阳里，栽松欲待阴。
[页]卷,册....[3279]286,9
第233笔
　　　　赠胡居士　李端
孔融过五十，海内故人稀。相府恩犹在，知君未拂衣。
[页]卷,册....[3279]286,9
第234笔
　　　　荐福寺送元伟　李端
送客攀花后，寻僧坐竹时。明朝莫回望，青草马行迟。
[页]卷,册....[3279]286,9
第235笔
　　　　哭苗垂（一作过故友墓）　李端
旧友无由见，孤坟草欲长。月斜邻笛尽，车马出山阳。
[页]卷,册....[3279]286,9
第236笔
　　　　客行赠冯著　李端
旅行虽别路，日暮各思归。欲下今朝泪，知君亦湿衣。
[页]卷,册....[3279]286,9
第237笔
　　　　芜城（一作芜城怀古）　李端
风吹城上树，草没城边（一作下）路。城里月明时，精灵自来去。（此首即前芜城篇末四句）。
[页]卷,册....[3280]286,9
第238笔
　　　　赠山中老人　李端
白首独一身，青山为四邻。虽行故乡陌，不见故乡人。
[页]卷,册....[3280]286,9
第239笔
　　　　拜新月（一作耿𣲗诗）　李端
开帘见新月，便即下阶拜。细语人不闻，北风吹裙带。
[页]卷,册....[3280]286,9
第240笔
　　　　听筝　李端
鸣筝金粟柱，素手玉房前。欲得周郎顾，时时误拂弦。
[页]卷,册....[3280]286,9
第241笔
　　　　赠何兆　李端
文章似扬马，风骨又清羸。江汉君犹在，英灵信未衰。
[页]卷,册....[3280]286,9
第242笔
　　　　同司空文明过坚上人故院（一作过坚上人影堂，逢司空曙）　李端
我与雷居士，平生事远公。无人知是旧，共到影堂中。
[页]卷,册....[3280]286,9
第243笔
　　　　杂诗　李端
主第辞高饮，石家赴宵会。金谷走车来，玉人骑马待。
[页]卷,册....[3280]286,9
第244笔
　　　　感兴　李端
香炉最高顶，中有高人住。日暮下山来，月明上山去。
[页]卷,册....[3280]286,9
第245笔
　　　　问张山人疾　李端
先生沈病意何如，蓬艾门前客转疏。不见领徒过绛帐，唯闻与婢削丹书。
[页]卷,册....[3281]286,9
第246笔
　　　　江上送客　李端
故人南去汉江阴，秋雨萧萧云梦深。江上见人应下泪，由来远客易伤心。
[页]卷,册....[3281]286,9
第247笔
　　　　闺情　李端
月落星稀天欲明，孤灯未灭梦难成。披衣更向门前望，不忿朝来鹊喜声。
[页]卷,册....[3281]286,9
第248笔
　　　　送刘侍郎　李端
几人同去（一作入）谢宣城，未及酬恩隔死生。唯有夜猿知客恨，峄阳溪路第三声。
[页]卷,册....[3281]286,9
第249笔
　　　　重送郑宥归蜀因寄何兆　李端
黄花西上路何如，青壁连天雁亦疏。为报长卿休涤器，汉家思见茂陵书。
[页]卷,册....[3281]286,9
第250笔
　　　　宿石涧店闻妇人哭　李端
山店门前一妇人，哀哀夜哭向秋云。自说夫因征战死，朝来逢著旧将军。
[页]卷,册....[3281]286,9
第251笔
　　　　与道者别　李端
闻说沧溟今已浅，何当白鹤更归来。旧师唯有先生在，忍见门人掩泪回。
[页]卷,册....[3281]286,9
第252笔
　　　　长门怨（一作长信宫）　李端
金壶漏尽禁门开，飞燕昭阳侍寝回。随分独眠秋殿里，遥闻语笑自天来。
[页]卷,册....[3281]286,9
第253笔
　　　　忆友怀野寺旧居（一作答司空文明怀野寺旧居）　李端
自嫌野性共人疏，忆向西林更结庐。寄谢山阴许都讲，昨来频得远公书。
[页]卷,册....[3282]286,9
第254笔
　　　　听夜雨寄卢纶　李端
暮雨萧条过凤城，霏霏飒飒重还轻。闻君此夜东林宿，听得荷池几番（一作度）声。
[页]卷,册....[3282]286,9
第255笔
　　　　昭君词　李端
李陵初送子卿回，汉月明时惆怅（一作明照帐）来。忆著长安旧游处，千门万户玉楼台。
[页]卷,册....[3282]286,9
第256笔
　　　　春晚游鹤林寺寄使府诸公　李端
野寺寻春花已迟，背岩惟有两三枝。明朝携酒犹堪醉，为报春风且莫吹。
[页]卷,册....[3282]286,9