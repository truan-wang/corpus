第1笔
　　　　夏日游德州赠高四（并序）　骆宾王
　　夫在心为志，发言为诗。诗有不得尽言，言有不得尽意。仆少负不羁
　　，长逾虚诞，读书颇存涉猎。学剑不待穷工，进不能矫翰龙云，退不
　　能栖神豹雾，抚循诸己，深觉劳生。而太夫人在堂，义须捧檄，因仰
　　长安而就日，赴帝乡以望云。虽文阙三冬，而书劳十上。嗟乎！入门
　　自媚，谁相谓言，致使君门隔于九重，中堂远于千里。既而交非得兔
　　，路是亡羊，敬止弊庐。朅来初服，遂得载披玉叶，款洽金兰，倾意
　　气于一言。缔风期于千祀，虽交因气合，资得意以敦交，道契言忘，
　　少寄言而筌道。是以轻投木李，以代疏麻。章句繁芜，心神愧恧。庶
　　瞻雅韵，伫辱报章，则紫耀运星，开龙文于剑匣。素辉亏月，领骊颔
　　于珠胎云尔。
日观邻全赵，星临俯旧吴。鬲津开巨浸，稽阜镇名都。
紫云浮剑匣，青山孕宝符。封疆恢霸道，问鼎竞雄图。
神光包四大，皇威震八区。风烟通地轴，星象正天枢。
天枢限南北，地轴殊乡国。辟门通舜宾，比屋封尧德。
言谢垂钩隐，来参负鼎职。天子不见知，群公讵相识。
未展从东骏，空戢图南翼。时命欲何言，抚膺[828]长叹息。
叹息将如何，游人意气多。白雪梁山曲，寒风易水歌。
泣魏伤吴起，思赵切廉颇。凄断韩王剑，生死翟公罗。
罗悲翟公意，剑负韩王气。骄饵去易论，忌途良可畏。
夙昔怀江海，平生混泾渭。千载契风云，一言忘贱贵。
去去访林泉，空谷有遗贤。言投爵里刺，来泛野人船。
缔交君赠缟，投分我忘筌。成风郢匠斲，流水伯牙弦。
牙弦忘道术，漳滨恣闲逸。聊安张蔚庐，讵扫陈蕃室。
虚室狎招寻，敬爱混浮沈。一诺黄金信，三复白珪心。
霜松贞雅节，月桂朗冲襟。灵台万顷濬，学府九流深。
谈玄明毁璧，拾紫陋籯金。鹭涛开碧海，凤彩缀词林。
林虚星华映，水澈霞光净。霞水两分红，川源四望通。
雾卷天山静，烟销太史空。鸟声流向（一作迥）薄，蝶影乱芳丛。
柳阴低椠（一作堑）水，荷气上薰风。风月芳菲节，物华纷可悦。
将欢促席赏，遽尔又归别。积水带吴门，通波连禹穴。
赠言虽欲尽，机心庶应绝。潘岳本自闲，梁鸿不因热。
一瓢欣狎道（一作遁），三月聊栖拙。栖拙隐金华，狎道访仙查。
放旷愚公谷，消散野人家。一顷南山豆，五色东陵瓜。
野衣裁薜叶，山酒酌藤花。白云离望远，青谿隐路赊。
傥忆幽岩桂，犹冀折疏麻。
[页]卷,册....[829]77,3
第2笔
　　　　在江南赠宋五之问　骆宾王
井络双源濬，浔阳九派长。沦（一作轮）波通地穴，输委下归塘。
别岛笼朝蜃，连洲拥夕涨（一作阳）。韫珠澄（一作成）积润，让璧动浮光。
浮光凝折水，积润疏圆沚。玉轮涵地开，剑阁（一作匣，又作匝）连星起。
风烟标迥秀，英灵信多美。怀德践遗芳，端操惭谋己。
谋己谬观光，牵迹强凄惶。揆拙迷三省，劳生昧（一作暗）两忘。
弹随（一作冠）空被笑，献楚自多伤。一朝殊默语，千里易（一作异）炎凉。
炎凉几迁贸，川（一作水）陆疲臻凑。积水架吴涛，连山横楚岫。
风月虽殊昔，星河犹是旧。姑苏望南浦，邯郸通北走。
北走平生亲，南浦别离津。潇湘一超忽，洞[829]庭多苦辛。
秋江无绿芷，寒汀有白苹。采之（一作采采）将何遗，故人漳水滨。
漳滨已辽远，江潭未旋返。为听短歌行，当想（一作忆）长洲苑。
露金熏菊岸，风佩摇兰阪。蝉鸣稻叶秋，雁起芦花晚。
晚秋（一作秋天）云日明，亭皋风雾（一作露）清。独负平生气，重（一作空）牵摇落情。占星非聚德，梦月讵悬名。
占星非聚德，梦月讵悬名。寂寥伤楚奏，凄断泣秦声。
秦声怀旧里，楚奏悲无已。郢路少知音，丛台富奇士。
温辉凌爱日，壮气惊寒水。一顾重风云，三冬足文史。
文史盛纷纶，京洛多风尘。犹轻（一作由来）五车富，未重一囊贫。
李仙非（一作悲）易托，苏鬼尚（一作曲）难因。不惜劳歌尽，谁为听阳春。
[页]卷,册....[830]77,3
第3笔
　　　　晚憩田家　骆宾王
转蓬劳远役，披薜下田家。山形类九折，水势急三巴。
悬梁接断岸，涩路拥崩查。雾岩沦晓魄，风溆涨寒沙。
心迹一朝舛，关山万里赊。龙章徒表越，闽俗本殊华。
旅行悲（一作劳）泛梗，离赠折疏麻。唯有寒潭菊，独似故园花。
[页]卷,册....[830]77,3
第4笔
　　　　出石门　骆宾王
层岩远接天，绝岭上栖烟。松低轻盖偃，藤细弱丝（一作钩）悬。
石明如挂镜，苔分似列钱。暂策为龙杖，何处得神仙。
[页]卷,册....[830]77,3
第5笔
　　　　至分陕　骆宾王
陕西开胜壤，召南分沃畴。列树巢维鹊，平渚下睢鸠。
憩棠疑勿剪，曳葛似攀樛。至今王化美，非独在隆周。
[页]卷,册....[830]77,3
第6笔
　　　　寓居洛滨对雪忆谢二（一作洛滨对雪忆谢二兄弟）　骆宾王
旅思眇难裁，冲飙恨易哀。旷望洛川晚，飘飖瑞雪来。
积彩明书幌，流韵绕（一作响）琴台。色夺迎仙羽，花避犯霜梅。
谢庭赏方逸，袁扉掩未开。高人傥有访，兴尽讵须回。
[页]卷,册....[831]77,3
第7笔
　　　　北眺舂陵　骆宾王
揽辔疲宵迈，驱马倦晨兴。既出封泥谷，还过避雨陵。
山行明照上，谿宿密云蒸。登高徒欲赋，词殚独抚膺。
[页]卷,册....[831]77,3
第8笔
　　　　夏日游目聊作　骆宾王
暂屏嚣尘累，言寻物外情。致逸心逾默，神幽体自轻。
浦夏荷香满，田秋麦气清。讵假沧浪上，将濯楚臣缨。
[页]卷,册....[831]77,3
第9笔
　　　　同崔驸马晓初登楼思京　骆宾王
丽谯通四望，繁忧起万端。绮疏低晚魄，镂槛肃初寒。
白云乡思远，黄图归路难。唯余西向笑，暂似当长安。
[页]卷,册....[831]77,3
第10笔
　　　　月夜有怀简诸同病　骆宾王
闲庭落景尽，疏帘夜月通。山灵响似应，水净望如空。
栖枝犹绕鹊，遵渚未来鸿。可叹高楼妇，悲思杳难终。
[页]卷,册....[831]77,3
第11笔
　　　　叙寄员半千[831]　骆宾王
薄宦三河道，自负十余年。不应惊若厉，祗为直如弦。
坐历山川险，吁嗟陵谷迁。长吟空抱膝，短翮讵冲天。
魂归沧海上，望断白云前。钓名劳拾紫，隐迹自谈玄。
不学多能圣，徒思鸿宝仙。斯志良难已，此道岂徒然。
嗟为刀笔吏，耻从绳墨牵。岐路情虽狎，人伦地本偏。
长揖谢时事，独往访林泉。寄言二三子，生死不来旋。
[页]卷,册....[832]77,3
第12笔
　　　　咏怀古意上裴侍郎　骆宾王
三十二余罢，鬓是潘安仁。四十九仍入，年非朱买臣。
纵横愁系越，坎𡒄倦游秦。出笼穷短翮，委辙涸枯鳞。
穷经（一作磨铅）不沾用，弹铗欲谁申。天子未驱策，岁月几沈沦。
轻生长慷慨，效死独殷勤。徒歌易水客，空老渭川人。
一得视边塞，万里何苦辛。剑匣胡霜影，弓开汉月轮。
金刀动秋色，铁骑想风尘。为国坚诚款，捐躯忘贱贫。
勒功思比宪，决略暗欺陈。若不犯霜雪，虚掷玉京春。
[页]卷,册....[832]77,3
第13笔
　　　　春夜韦明府宅宴得春字　骆宾王
酌桂陶芳夜，披薜啸幽人。雅琴驯鲁（一作野）雉，清歌落范（一作梁）尘。
宿云低迥盖，残月上虚轮。幸此承恩洽，聊当故乡春。
[页]卷,册....[832]77,3
第14笔
　　　　过张平子墓　骆宾王
西鄂该通理，南阳擅德音。玉卮浮藻丽，铜浑积思深。
忽怀今日昔，非复昔时今。日落丰碑暗，风来古木吟。
惟叹穷泉下，终郁羡鱼心。
[页]卷,册....[832]77,3
第15笔
　　　　从军中行路难二首（一作行军军中行路难，一作军中行路难。）[832]　骆宾王
君不见封狐雄虺自成群，冯深负固结妖氛。玉玺分兵征恶少，金坛受律动（一作劝）将军。
将军拥旄宣庙略，战士横行（一作戈）静夷落。长驱一息背铜梁，直指三巴登剑阁。
阁道岧峣起戍楼，剑门遥裔俯灵丘。邛关九折无平路，江水双源有急流。
征役无期返，他乡岁华晚。杳杳丘陵出，苍苍林薄远。
途危紫盖峰，路涩青泥阪。去去指哀牢，行行入不毛。
绝壁千里（一作重）险，连山四望高。中外分区宇，夷夏殊风土。
交趾枕南荒，昆弥临北户。川原绕（一作饶）毒雾，溪谷多淫雨。
行潦四时流，崩查千岁古。漂梗飞蓬不自安，扪藤引葛度危峦。
昔时闻道从军乐，今日方知行路难。沧江绿水东流驶，炎洲丹徼南中地。
南中南斗映星河，秦川秦塞阻烟波。三春边地风光少，五月泸中瘴疠多。
朝驱疲斥候，夕息倦樵歌。向月弯繁弱，连星转太阿。
重义轻生怀一顾，东伐西征凡几度。夜夜朝朝斑鬓新，年年岁岁戎衣故。
灞城隅，滇池水。天涯望转积，地际行无已。
徒觉炎凉节物非，不知关山千万里。弃置勿重陈，征行多苦辛。
且悦清笳杨柳曲，讵忆芳园桃李人。绛节朱旗分曰羽，丹心白刃酬明主。
但令一被君王知，谁惮三边征战苦。行路难（一本下有行路难岐路字），几千端。
无复归云凭短翰，空余望日想长安。（一本无空余二字，此篇一本作辛常伯诗。）

君不见玉关尘色暗边庭，铜鞮杂虏寇长城。天子按剑蹄征余勇，将军受脤事横行。
七德龙韬开玉帐，千里鼍鼓垒（一作千重龟垒动）金钲。阴山苦雾埋高垒，交河孤月照连营。
连营去去无穷极，拥旆遥遥过绝国。阵云朝结晦天山，寒沙夕涨迷疏勒。
龙鳞水上开鱼贯，马首山前振雕翼。长驱万里詟祁连，分麾三命武功宣。
百发乌号遥碎柳，七尺龙文迥照莲。春来秋去移灰琯，兰闺柳市芳尘断。
雁门迢递尺书稀，鸳被相思双带缓。行路难，行路难，
誓令氛祲静皋兰。但使封侯龙頟贵，讵（一作颇）随中妇凤楼寒。（同辛常伯作。）

[页]卷,册....[833]77,3
第16笔
　　　　帝京篇　骆宾王
山河千里国，城阙九重门。不睹皇居壮，安知天子尊。
皇居帝里崤函谷，鹑野龙山侯甸服。五纬连影集星躔，八水分流横地轴。
秦塞重关一百二，汉家离宫三十六。桂殿嵚（一作阴）岑（一作崟）对玉楼，椒房窈窕连金屋。
三条九陌丽（一作凤）城隈，万户千门平旦开。复道斜通𫛛鹊观，交衢直指凤皇台。
剑履南宫入，簪缨北阙来。声名冠寰宇，文物象昭回。
钩陈肃兰扈，璧沼浮槐市。铜羽（一作雀）应风回，金茎承露起。
校文天禄阁，习战昆明水。朱邸抗（一作接）平台，黄扉通戚里。
平台戚里带崇墉，炊（一作灼）金馔玉待鸣钟。小堂绮帐三千户，大道青楼十二重。
宝盖雕鞍金络马，兰窗绣柱玉盘龙。绣（一作绮）柱璇题粉（一作彩）壁映，锵金鸣玉王侯盛。
王侯贵人多近臣，朝游北里暮南邻。陆贾分金将䜩喜，陈遵投辖正（一作尚）留宾。
赵李经过密，萧朱交结亲。丹凤朱城白日暮，青牛（一作巾）绀幰红尘度。
侠客珠弹垂杨道，倡妇银钩采桑路。倡家桃李自芳（一作芬）菲，京华游侠盛（一作事）轻肥。
延年女弟双凤（一作飞）入，罗敷使君千骑归。同心结缕带，连理织成衣。
春朝桂尊尊百味，秋夜兰灯灯九微。翠幌珠帘不独映，清歌宝瑟自相依。
且论三万六千（一作二八千金）是，宁知四十九年非。古来荣（一作名）利若浮云，人生倚伏信难分。
始见田窦相移夺（一作倾代），俄闻卫霍有功勋。未厌金陵气，先开石椁文。
朱门无复张公子，灞亭谁畏李将军。相顾百龄皆有待，居然万化咸应改。
桂枝芳气已销亡，柏梁高宴今何在。春去春来苦自驰，争名争利徒尔为。
久留郎署终难遇，空扫相门谁见知（纪事无春去四句）。当时（一作莫矜）一旦擅豪华，自言千载长骄奢。
倏忽抟风生羽翼，须臾失浪委泥沙。黄雀（一作鹤）徒巢桂（一作柱），青门遂种瓜。
黄金销铄素丝变，一贵一贱交情见。红颜宿昔白头新，脱粟布衣轻故人。
故人[834]有湮沦，新知无意气。灰死韩安国，罗伤翟廷尉。
已矣哉，归去来。马卿辞蜀多文藻，扬雄仕汉乏良媒。
三冬自矜诚足用，十年不调几邅回。汲黯薪逾积，孙弘阁未开。
谁惜长沙傅（一作赋），独负洛阳才。
[页]卷,册....[835]77,3
第17笔
　　　　畴昔篇　骆宾王
少年重英侠，弱岁贱衣冠。既托寰中赏，方承膝下欢。
遨游灞水（一作陵）曲，风月洛城端。且知无玉馔，谁肯逐金丸。
金丸玉馔盛繁华，自言轻侮季伦家。五霸争驰千里马，三条竞骛七香车。
掩映飞轩乘落（一作夜）照，参差步障引（一作列）朝霞。池中旧水如悬镜（一作涵明月），屋里新妆不让花。
意气风云倏如昨，岁月春秋（一作岁去年来）屡回薄。上苑频经柳絮飞，中园几见（一作番）梅花落。
当时门客今何在，畴昔交朋（一作游）已疏索。莫（一作不）教憔悴损容仪，会得（一作在）高秋云雾廓。
淹留坐帝乡，无事积（一作度）炎凉。一朝披短褐，六载奉长廊（一作赋长杨）。
赋文惭昔马，执戟叹（一作慕）前扬。挥戈出武帐，荷笔入文昌。
文昌隐隐皇城里，由来奕奕多才子。潘陆词锋骆（一作络）驿飞，张曹翰（一作曹张文）苑纵横起。
卿相未曾识，王侯宁见拟。垂钓甘成白首翁（一作徒劳倦），负薪何处逢知己。
判（一作谁）将运命赋穷通，从来奇（一作命）舛任西东。不应（一作岂教）永弃同刍狗，且复飘飖类转蓬。
容（一作客）鬓年年异，春华岁岁同。荣亲未尽礼，徇主欲申功。
脂车秣马辞乡（一作京）国，萦（一作策）辔西南使邛僰。玉垒铜梁不易攀，地角天涯眇难测。
莺啭蝉吟（一作鸣）有悲望，鸿来雁度无音息。阳关积雾万里昏，剑阁连山千种色。
蜀路何悠悠，岷峰阻且修。回肠随九折，迸泪连（一作下）双流。
寒光（一作云）千里暮，露气二江秋。长途看束（一作策）马，平水且沈牛。
华阳旧地标神制，石镜蛾眉真（一作偏）秀丽。诸葛才雄已号龙，公孙跃马轻称帝。
五丁卓荦多奇力，四士英灵富（一作用）文艺。云气横开八阵形，桥形遥分七星势。
川平烟雾[835]开，游戏锦城隈。墉（一作墙）高龟望出（一作步转），水净雁文回。
寻姝入酒肆，访客上琴台。不识金貂重，偏惜玉山颓。
他乡冉冉消年月，帝里沈沈限（一作悠悠恨）城阙。不见猿声助客啼，唯闻旅思将花发。
我家迢递关山里，关山迢递不可越。故园梅柳尚余春（一作有余），来时（一作春来）勿使芳菲歇。
解鞅（一作秩）欲言归，执袂怆多违。北梁俱握手，南浦共沾衣。
别情伤去盖，离念惜徂（一作光）辉。知音何所托，木落雁南飞。
回来望（一作卧）平陆，春来酒应熟。相将菌阁卧（一作望）青溪（一作沂），且用藤杯泛黄菊。
十年不调（一作达）为贫贱，百日屡迁随倚伏。祗为须求负郭田，使我再干州县（一作郡）禄。
百年郁郁少腾迁，万里遥遥（一作迢迢）入镜川。涘（一作吴）江拂潮冲白日（一作浪），淮海长波接远天。
丛竹凝朝露，孤山起暝烟。赖有边城月，常伴（一作来傍）客旌悬。
东南美箭称吴会，名都隐轸三江外。涂山执玉应昌期（一作朝），曲水开襟重文会。
仙镝流音鸣鹤岭，宝剑分辉落蛟濑。未看白马对芦刍，且觉浮云似车盖。
江南节序多，文酒屡经过。共（一作莫）踏春江曲，俱（一作但）唱采菱歌。
舟移疑入镜，棹举若乘波。风光无限极（一作数），归楫碍池荷。
眺听烟霞正流眄，即从王事归舻转。芝田花月（一作发）屡裴回，金谷佳期重游衍。
登高北望（一作南适）嗤梁叟，凭轼西征想潘掾。峰开华岳耸疑莲，水激龙门急如箭。
人事谢光阴，俄遭霜露侵。偷存七尺影，分没九泉深。
穷途行泣玉，愤路未藏金。茹荼空（一作徒）有叹，怀橘独伤心。
年来岁去成销铄，怀抱心期渐寥落。挂冠裂冕已辞荣，南亩东皋事耕凿。
宾阶客院常疏散，蓬径柴扉终寂寞。自有林泉堪隐栖，何必山中事丘壑。
我住青门外，家临素浐滨。遥瞻丹凤阙，斜望黑龙津。
荒衢通猎骑，穷巷抵樵轮。时有桃源客，来访竹林人。
昨夜琴声奏悲调，旭旦含颦不成（一作言）笑。果乘骢马发嚣书，复道郎官禀纶诰（一作诏）。
冶长非罪曾缧絏，长孺然灰也经溺。高（一作于）门有阅不图[836]封，峻笔无闻敛敷妙。
适离京兆谤，还从御史（一作府）弹。炎威资（一作分）夏景，平曲况秋翰。
画地终难入，书空自不安。吹毛未（一作犹）可待，摇尾且求餐。
丈夫坎𡒄多愁疾，契阔迍邅尽今日。慎罚宁凭两造辞，严科直挂三章律。
邹衍衔悲系燕狱，李斯抱怨拘秦桎（一作格）。不应白发顿成丝，直为黄沙暗如漆。
紫禁终难叫，朱门不易（一作可）排。惊魂闻叶落，危魄逐轮埋。
霜威遥有厉，雪〔枉〕（杜）遂（一作枉更）无阶。含冤欲谁道，饮气独居怀。
忽闻驿使发关东，传道天波万里通。涸鳞去辙还游（一作先游）海，幽禽释网便（一作更）翔空。
舜泽尧曦方有极，谗言巧佞傥无穷。谁能跼迹（一作蹐）依三辅，会就商山访四翁。
[页]卷,册....[837]77,3
第18笔
　　　　艳情代郭氏答卢照邻　骆宾王
迢迢芊（一作芋）路望芝田，眇眇函关恨（一作限）蜀川。归云已落涪江外，还雁应过洛水瀍。
洛水傍连帝城侧，帝宅层甍垂凤翼。铜驼路上柳千条，金谷园中花几色。
柳叶园花处处新，洛阳桃李应芳春。妾向双流窥石镜，君住三川守玉人。
此时离别那堪道，此日空床对芳沼。芳沼徒游比目鱼，幽径还生拔心草。
流风回雪傥便娟，骥子鱼文实可怜。掷果河阳君有分，货（一作卖）酒成都妾亦然。
莫言贫贱无人重，莫言富贵应须种。绿珠犹得石崇怜，飞燕曾经汉皇宠。
良人何处醉纵横，直如循默守空名。倒提新缣成慊慊，翻将故剑作平平。
离前吉梦成兰兆，别后啼痕上竹生。别日分明相约束，已取宜家成诫勖。
当时拟弄掌中珠，岂谓先摧庭际玉。悲鸣五里无人问，肠断三声谁为续。
思君欲上望夫台，端居懒听将雏曲。沈沈落日向山低，檐前归燕并头栖。
抱膝当窗看夕兔，侧耳空房听晓鸡。舞蝶临阶祗自舞，啼鸟逢人亦助啼。
独坐伤孤枕，春来悲更甚。峨眉山上月如眉，濯锦江中霞似锦。
锦字回文欲赠君，剑壁层峰自纠纷。平江淼淼分清浦，[837]长路悠悠间白云。
也知京洛多佳丽，也知山岫遥亏蔽。无那短封即疏索，不在长情守期契。
传闻织女对牵牛，相望重河隔浅流。谁分迢迢经两岁，谁能脉脉待三秋。
情知唾井终无理，情知覆水也难收。不复下山能借问，更向卢家字莫愁。
[页]卷,册....[838]77,3
第19笔
　　　　代女道士王灵妃赠道士李荣　骆宾王
玄都五府风尘绝，碧海三山波浪深。桃实千年非易待，桑田一变已难寻。
别有仙居对三市，金阙银宫相向起。台前镜影伴仙娥，楼上箫声随凤史。
凤楼迢递绝尘埃，莺时物色正裴回。灵芝紫检参差长，仙桂丹花重叠开。
双童绰约时游陟，三鸟联翩报消息。尽言真侣出遨游，传道风光无限极。
轻花委砌惹裾香，残月窥窗觇幌色。个时无数并妖妍，个里无穷总可怜。
别有众中称黜帝，天上人间少流例。洛滨仙驾启遥源，淮浦灵津符远筮。
自言少小慕幽玄，只言容易得神仙。珮中邀勒经时序，箫里寻思复几年。
寻思许事真情变，二人容华识少选。漫道烧丹止七飞，空传化石曾三转。
寄语天上弄机人，寄语河边值查客。乍可匆匆共百年，谁使遥遥期七夕。
想知人意自相寻，果得深心共一心。一心一意无穷已，投漆投胶非足拟。
只将羞涩当风流，持此相怜保终始。相怜相念倍相亲，一生一代一双人。
不把丹心比玄石，惟将浊水况清尘。只言柱下留期信，好欲将心学松蕣。
不能京兆画蛾眉，翻向成都骋驺引。青牛紫气度灵关，尺素赩鳞去不还。
连苔上砌无穷绿，修竹临坛几处斑。此时空床难独守，此日别离那可久。
梅花如雪柳如丝，年去年来不自持。初言别在寒偏在，何悟春来春更思。
春时物色无端绪，双枕孤眠谁分许。分念娇莺一种啼，生憎燕子千般语。
朝云旭日照青楼，迟晖丽色满皇州。落花泛泛浮灵沼，垂柳长长拂御沟。
御沟大道[838]多奇赏，侠客妖容递来往。宝骑连花铁作钱，香轮骛水珠为网。
香轮宝骑竞繁华，可怜今夜宿倡家。鹦鹉杯中浮竹叶，凤凰琴里落梅花。
许辈多情偏送款，为问春花几时满。千回鸟信说众诸，百过莺啼说长短。
长短众诸判不寻，千回百过浪关心。何曾举意西邻玉，未肯留情南陌金。
南陌西邻咸自保，还辔归期须及早。为想三春狭斜路，莫辞九折邛关道。
假令白里似长安，须使青牛学剑端。苹风入驭来应易，竹杖成龙去不难。
龙飙去去无消息，鸾镜朝朝减容色。君心不记下山人，妾欲空期上林翼。
上林三月鸿欲稀，华表千年鹤未归。不分淹留桑路待，祗应直取桂轮飞。
[页]卷,册....[839]77,3
第20笔
　　　　从军行　骆宾王
平生一顾重（一作念），意气溢三军。野日分戈影，天星合剑文。
弓弦抱汉月，马足践胡尘。不求生入塞，唯当死报君。
[页]卷,册....[840]78,3
第21笔
　　　　王昭君（一作昭君怨）　骆宾王
敛容辞豹尾，缄恨度龙鳞。金钿明汉月，玉箸染胡尘。
古（一作妆）镜菱花暗，愁眉柳叶颦。唯有清笳曲，时闻芳树春。
[页]卷,册....[840]78,3
第22笔
　　　　于紫云观赠道士（并序）　骆宾王
　　余乡国一辞，江山万里。昔年离别，还同塞北之凫。今日归来，即似
　　辽东之鹤。先生情均得兔，忘筌之契已深。路是亡羊，分岐之恨逾切
　　。不题短什，何汰衷襟。
碧落澄秋景，玄门启曙关。人疑列御至，客似令威还。
羽盖徒欣仰，云车未可攀。祗应倾玉醴，时许寄颓颜。
[页]卷,册....[840]78,3
第23笔
　　　　渡瓜步江[840]　骆宾王
捧檄辞幽径，鸣榔下贵（一作遗）洲。惊涛疑跃马，积气似连牛。
月迥寒沙净，风急夜江秋。不学浮云影，他乡空（一作容）滞留。
[页]卷,册....[841]78,3
第24笔
　　　　途中有怀　骆宾王
睠然怀楚奏，怅矣背秦关。涸鳞惊照（一作煦）辙，坠羽怯虚弯。
素服三川化，乌裘十上还。莫言无皓齿，时俗薄朱颜。
[页]卷,册....[841]78,3
第25笔
　　　　至分水戍　骆宾王
行役忽离忧，复此怆分流。溅石回湍咽，萦丛曲涧幽。
阴岩常结晦，宿莽竞含秋。况乃霜晨早，寒风入戍楼。
[页]卷,册....[841]78,3
第26笔
　　　　望乡夕泛　骆宾王
归怀剩不安，促榜犯风澜。落宿含楼近，浮月带江寒。
喜逐行前至，忧从望里宽。今夜南枝鹊，应无绕树难。
[页]卷,册....[841]78,3
第27笔
　　　　久客临海有怀　骆宾王
天涯非日观，地屺望星楼。练光摇乱马，剑气上连牛。
草湿姑苏夕，叶下洞庭秋。欲知凄断意，江上涉安流。
[页]卷,册....[841]78,3
第28笔
　　　　游兖部逢孔君自卫来欣然相遇若旧　骆宾王
游人自卫返，背客隔淮来。倾盖金兰合，忘筌玉叶开。
繁花明日柳，疏蕊落风梅。将期重交态，时慰不然[841]灰。
[页]卷,册....[842]78,3
第29笔
　　　　西京守岁　骆宾王
闲居寡言宴，独坐惨风尘。忽见严冬尽，方知列宿春。
夜将寒色去，年共晓光新。耿耿他乡夕，无由展旧亲。
[页]卷,册....[842]78,3
第30笔
　　　　同辛簿简仰酬思玄上人林泉四首　骆宾王
闻君招隐地，髣佛武陵春。缉芰知还楚，披榛似避秦。
崩查年祀积，幽草岁时新。一谢沧浪水，安知有逸人。

芳晨临上月，幽赏狎中园。有蝶堪成梦，无羊可触藩。
忘怀南涧藻，蠲思北堂萱。坐叹华滋歇，思君谁为言。

林泉恣探历，风景暂裴徊。客有迁莺处，人无结驷来。
聚花如薄雪，沸水若轻雷。今日徒招隐，终知异凿坏。

俗远风尘隔，春还初服迟。林疑中散地，人似上皇时。
芳杜湘君曲，幽兰楚客词。山中有春草，长似寄相思。

[页]卷,册....[842]78,3
第32笔
　　　　送郑少府入辽共赋侠客远从戎　骆宾王
边烽警榆塞，侠客度桑干。柳叶开银镝，桃花照玉鞍。
满月临弓影，连星入剑端。不学燕丹客，空歌易水寒。
[页]卷,册....[843]78,3
第33笔
　　　　送费六还蜀　骆宾王
星楼望蜀道，月峡指吴门。万行流别泪，九折切惊魂。
雪影含花落，云阴带叶昏。还愁三径晚，独对一清尊。
[页]卷,册....[843]78,3
第34笔
　　　　秋日送侯四得弹字　骆宾王
我留安豹隐，君去学鹏抟。岐路分襟易，风云促膝难。
夕涨流波急，秋山落日寒。惟有思归引，凄断为君弹。
[页]卷,册....[843]78,3
第35笔
　　　　秋日送尹大赴京（并序）　骆宾王
　　尹大官三冬道畅，指兰台而拾青。薛六郎四海情深，飞桂尊而举白。
　　于时兔苑东上，龙火西流，剑彩沈波。碎楚莲于秋水。金辉照岸，秀
　　陶菊于寒堤，既切送归之情。弥轸穷途之感，重以清江带地。闻吴会
　　于星津，白云在天。望长安[843] 于日路，人之情也，能不悲乎。虽
　　道术相望，协神交于灵府，而风烟悬隔，贵申心于翰林，请振词锋，
　　用开笔海，人为四韵，用慰九秋。
挂瓢余隐舜，负鼎尔干汤。竹叶离樽满，桃花别路长。
低河耿秋色，落月抱寒光。素书如可嗣，幽谷伫宾行。
[页]卷,册....[844]78,3
第36笔
　　　　秋夜送阎五还润州（并序）　骆宾王
　　阎五官言返维桑，修途指金陵之地。李六郎交深投漆，开筵浮白玉之
　　尊。于时壁彩澄虚，漏轻光于云叶。珪阴散迥，摇碎影于风梧。虽桂
　　醑兰缸，暂淹留于一夕，而青山黄鹤，将惆怅于九秋。请勒四言，俱
　　伸五际。
通庄抵旧里，沟水泣新知。断云飘易滞，连露积难披。
素风啼（一作翻）迥堞，惊月绕疏枝。无力励短翰，轻举送长离。
[页]卷,册....[844]78,3
第37笔
　　　　送王明府参选赋得鹤　骆宾王
振衣游紫府，飞盖背青田。虚心恒警露，孤影尚凌烟。
离歌凄妙曲，别操绕繁弦。在阴如可和，清响会闻天。
[页]卷,册....[844]78,3
第38笔
　　　　秋日送别　骆宾王
寂寥心事晚，摇落岁时秋。共此伤年发，相看惜去留。
当歌应破涕，哀命返穷愁。别后能相忆，东陵有故侯。
[页]卷,册....[844]78,3
第39笔
　　　　别李峤得胜字[844]　骆宾王
芳尊徒自满，别恨转难胜。客似游江岸，人疑上灞陵。
寒更承夜永，凉景向秋澄。离心何以赠，自有玉壶冰。
[页]卷,册....[845]78,3
第40笔
　　　　在兖州饯宋五之问　骆宾王
淮沂泗水地，梁甫汶阳东。别路青骊远，离尊绿蚁空。
柳寒凋密翠，棠晚落疏红。别后相思曲，凄断入琴风。
[页]卷,册....[845]78,3
第41笔
　　　　游灵公观　骆宾王
灵峰（一作岑）标胜境（一作地），神府枕通川。玉殿斜连汉，金堂迥架烟。
断风疏晚竹，流水切危弦。别有青门外，空怀玄圃仙。
[页]卷,册....[845]78,3
第42笔
　　　　夏日游山家同夏少府　骆宾王
返照下层岑，物外狎招寻。兰径薰幽珮，槐庭落暗金。
谷静风声彻，山空月色深。一遣樊笼累，唯余松桂心。
[页]卷,册....[845]78,3
第43笔
　　　　初秋登王司马楼宴得同字（并序）　骆宾王
　　司马公千里腾光，翼外台而展足。九日多暇，敞丽谯以开筵。于时葭
　　散秋灰，檀移夏火，鸿飞渐陆。流断吹以来寒，鹤鸣在阴。振中天而
　　警露，于是肴开玉馔。交杂佩而薰兰，酒泛金翘，映清尊而湛菊。虽
　　傍临广派，有异章渠之游，而俯瞰崇墉，雅叶城隅之会，物色相召。
　　江山助人，请振翰林，用濡笔海云尔。
展骥端居暇，登龙喜（一作嘉）宴同。缔赏三清满，承欢六义通。
野晦寒阴积，潭虚夕照空。顾惭非梦鸟，滥[845]此厕雕虫。
[页]卷,册....[846]78,3
第44笔
　　　　初秋于窦六郎宅宴（并序）　骆宾王
　　六郎道合采葵，啸悬鹑而契赏。诸君情谐伐木，仰登龙以缔欢。于时
　　一叶惊寒，下陈柯而卷翠。百花凝照，澹虚牖以披红。既而俱欣得兔
　　之情，共掩亡羊之泪。物我双致，匪石席以言兰。心口两齐，混污隆
　　而酌桂。虽忘筌戴笠，兴交态于灵台，而搦管操觚。叶神心于胜气，
　　盍陈六义。诗赋一言，即事凝毫，成者先唱云尔。
千里风云契，一朝心赏同。意尽深交合（一作通家冷），神灵俗累空。
草带（一作砌）销寒翠，花枝发（一作缸敛）夜红。唯将澹若水，长揖古人风。
[页]卷,册....[846]78,3
第45笔
　　　　冬日宴　骆宾王
二三物外友，一百杖头钱。赏洽袁公地，情披乐令天。
促席鸾觞满，当炉兽炭然。何须攀桂树，逢此自留连。
[页]卷,册....[846]78,3
第46笔
　　　　镂鸡子　骆宾王
幸遇清明节，欣逢旧练人。刻花争脸态，写月竞眉新。
晕罢空余月，诗成并道春。谁知怀玉者，含响未吟晨。
[页]卷,册....[846]78,3
第47笔
　　　　咏美人在天津桥　骆宾王
美女出东邻，容与上天津。整衣香满路，移步袜生尘。
水下看妆影，眉头画月新。寄言曹子建，个是洛川神。
[页]卷,册....[846]78,3
第48笔
　　　　送宋五之问得凉字　骆宾王
愿言游泗水，支离去二漳。道术君所笃，筌蹄余自忘。
雪威侵竹冷，秋爽带池凉。欲验离襟切，岐路在他乡。
[页]卷,册....[847]78,3
第49笔
　　　　宪台出絷寒夜有怀　骆宾王
独坐怀明发，长谣苦未安。自应迷北叟，谁肯问南冠。
生死交情异，殷忧岁序阑。空余朝夕鸟，相伴夜啼寒。
[页]卷,册....[847]78,3
第50笔
　　　　送郭少府探得忧字　骆宾王
开筵枕德水，辍棹舣仙舟。贝阙桃花浪，龙门竹箭流。
当歌凄别曲，对酒泣离忧。还望青门外，空见白云浮。
[页]卷,册....[847]78,3
第51笔
　　　　冬日过故人任处士书斋　骆宾王
神交尚投漆，虚室罢游兰。网积窗文乱，苔深履迹残。
雪明书帐冷，水静墨池寒。独此琴台夜（一作上），流水为谁弹。
[页]卷,册....[847]78,3
第52笔
　　　　送刘少府游越州　骆宾王
一丘余枕石，三越尔怀铅。离亭分鹤盖，别岸指龙川。
露下（一作背夏）蝉声断，寒来（一作来寒）雁影连。如何沟水上，凄断听离弦。
[页]卷,册....[847]78,3
第53笔
　　　　赋得白云抱幽石（一无赋得二字）[847]　骆宾王
重岩抱危石，幽涧曳轻云。绕镇仙衣动，飘蓬羽盖分。
锦色连花静，苔光带叶熏。讵知吴会影，长抱谷城文。
[页]卷,册....[848]78,3
第54笔
　　　　赋得春云处处生（一无赋得二字）　骆宾王
千里年光静，四望春云生。椠（一作暂）日祥光举，疏云瑞叶轻。
盖阴笼迥树，阵影抱危城。非将吴会远，飘荡帝乡情。
[页]卷,册....[848]78,3
第55笔
　　　　在狱咏蝉（并序）　骆宾王
　　余禁所禁垣西，是法厅事也，有古槐数株焉。虽生意可知，同殷仲文
　　之古树，而听讼斯在，即周召伯之甘棠。每至夕照低阴，秋蝉疏引，
　　发声幽息，有切尝闻，岂人心异于曩时，将虫响悲于前听。嗟乎！声
　　以动容，德以象贤，故洁其身也。禀君子达人之高行，蜕其皮也。有
　　仙都羽化之灵姿，候时而来，顺阴阳之数，应节为变。审藏用之机，
　　有目斯开。不以道昏而昧其视，有翼自薄。不以俗厚而易其真，吟乔
　　树之微风。韵资天纵，饮高秋之坠露，清畏人知。仆失路艰虞，遭时
　　徽𬙊，不哀伤而自怨，未摇落而先衰。闻蟪蛄之流声，悟平反之已奏
　　。见螳螂之抱影，怯危机之未安。感而缀诗，贻诸知己。庶情沿物应
　　，哀弱羽之飘零，道寄人知，悯余声之寂寞，非谓文墨，取代幽忧云
　　尔。
西陆蝉声唱，南冠客思侵。那堪玄鬓影，来对白头吟。
露重飞难进，风多响易沈。无人信高洁，谁为表予心。
[页]卷,册....[848]78,3
第56笔
　　　　咏水　骆宾王
列名通地纪，疏派合天津。波随月色净，态逐桃花春。
照霞如隐石，映柳似沈鳞。终当挹上善，属意澹交[848]人。
[页]卷,册....[849]78,3
第57笔
　　　　同张二咏雁　骆宾王
唼藻沧江远，衔芦紫塞长。雾深迷晓景，风急断秋行。
阵照通宵月，书封几夜霜。无复能鸣分，空知愧稻粱。
[页]卷,册....[849]78,3
第58笔
　　　　咏雪　骆宾王
龙云玉叶上，鹤雪瑞花新。影乱铜乌吹，光销玉马津。
含辉明（一作朗）素篆，隐迹表（一作奉）祥轮。幽兰不可俪，徒自绕阳春。
[页]卷,册....[849]78,3
第59笔
　　　　咏云酒　骆宾王
朔空曾纪历，带地旧疏泉。色泛临砀瑞，香流赴蜀仙。
款交欣散玉，洽友悦沈钱。无复中山赏，空吟吴会篇。
[页]卷,册....[849]78,3
第60笔
　　　　尘灰　骆宾王
洛川流雅韵，秦道擅苛威。听歌梁上动，应律管中飞。
光飘神女袜，影落羽人衣。愿言心未翳，终冀效轻微。
[页]卷,册....[849]78,3
第61笔
　　　　秋晨同淄川毛司马秋九咏　秋风　骆宾王
紫陌炎氛（一作气）歇，青苹晚吹浮。乱竹摇疏影，萦池织细流。
飘香曳舞袖，带粉泛妆楼。不分君恩绝，纨扇[849]曲中秋。
[页]卷,册....[850]78,3
第62笔
　　　　秋晨同淄川毛司马秋九咏　秋云
南陆铜浑改，西郊玉叶轻。泛斗瑶光动（一作暗），临阳瑞色明。
盖阴连凤阙，阵影翼龙城。讵知时不遇，空伤流滞情。
[页]卷,册....[850]78,3
第63笔
　　　　秋晨同淄川毛司马秋九咏　秋蝉
九秋行已暮，一枝聊暂安。隐榆非谏楚，噪柳异悲潘。
分形妆薄鬓，镂影饰危冠。自怜疏影断，寒林夕吹寒。
[页]卷,册....[850]78,3
第64笔
　　　　秋晨同淄川毛司马秋九咏　秋露
玉关寒气早，金塘秋色（一作气）归。泛掌光逾净，添荷（一作河）滴尚微。
变霜凝晓液，承月委圆辉。别有吴台上，应湿楚臣衣。
[页]卷,册....[850]78,3
第65笔
　　　　秋晨同淄川毛司马秋九咏　秋月
云披玉绳净，月（一作桂）满镜轮（一作光）圆。裛露珠晖（一作朱花）冷，凌霜桂影（一作纨扇）寒。
漏彩含疏薄，浮光漾急澜。西园徒自赏，南飞终未安。
[页]卷,册....[850]78,3
第66笔
　　　　秋晨同淄川毛司马秋九咏　秋水
贝（一作金）阙寒流彻，玉轮秋浪清。图云锦色净，写月练花明。
泛曲鹍弦动，随轩凤辖惊。唯当御沟上，凄断送归情。
[页]卷,册....[850]78,3
第67笔
　　　　秋晨同淄川毛司马秋九咏　秋萤
玉虬分静夜，金萤照晚凉。含辉疑泛月，带火怯凌霜。
散彩萦虚牖，飘花绕洞房。下帷如不倦，当解惜余光。
[页]卷,册....[851]78,3
第68笔
　　　　秋晨同淄川毛司马秋九咏　秋菊
擢秀三秋晚，开芳十步中。分黄俱笑日，含翠共摇风。
碎影涵流动，浮香隔岸通。金翘徒可泛，玉斝竟谁同。
[页]卷,册....[851]78,3
第69笔
　　　　秋晨同淄川毛司马秋九咏　秋雁
联翩辞海曲，遥曳指江干。阵去金河冷，书归玉塞寒。
带月凌空易，迷烟逗浦难。何当同顾影，刷羽泛清澜。
[页]卷,册....[851]78,3
第70笔
　　　　乐大夫挽词五首　骆宾王
可叹浮生促，吁嗟此路难。丘陵一起恨，言笑几时懽。
萧索郊埏晚，荒凉井径寒。谁当门下客，独见有任安。

蒿里谁家地，松门何代丘。百年三万日，一别几千秋。
返照寒无影，穷泉冻不流。居然同物化，何处欲藏舟。

昔去梅笳发，今来薤露晞。彤驺朝帝阙，丹旐背王畿。
城郭犹疑是，原陵稍觉非。九原如可作，千载与谁归。
[851]
一旦先朝菌，千秋掩夜台。青乌新兆去，白马故人来。
草露当春泣，松风向暮哀。宁知荒垄外，吊鹤自裴徊。

忽见泉台路，犹疑水镜悬。何如开白日，非复睹青天。
华表迎千岁，幽扃送百年。独嗟流水引，长掩伯牙弦。

[页]卷,册....[852]78,3
第71笔
　　　　丹阳刺史挽词三首　骆宾王
百龄嗟倏忽，一旦向（一作附）山阿。丹桂销已（一作亡）尽，青松哀更（一作思）多。
薰风虚听曲，薤露反成歌。自有藏舟处，谁怜隙驷过。

恻怆恒山羽，留连棣萼篇。佳城非旧日，京兆即新阡。
城郭三千岁，丘陵几万年。唯余松柏垄，朝夕起寒烟。

短歌三献曲，长夜九泉台。此室玄扃掩，何年白日开。
荒郊疏古木，寒隧积陈荄。独此伤心地，松声薄暮来。

[页]卷,册....[852]78,3
第72笔
　　　　称心寺　骆宾王
征帆恣远寻，逶迤过称心。凝滞蘅𦶜岸，沿洄樝柚林。
穿溆不厌曲，舣潭惟爱深。为乐凡几许，听取舟中琴。
[页]卷,册....[852]78,3
第73笔
　　　　陪润州薛司空丹徒桂明府游招隐寺　骆宾王
共寻招隐寺，初识戴颙家。还依旧泉壑，应改昔云霞。
绿竹寒天笋，红蕉腊月花。金绳倘留客，为系日光斜。
[页]卷,册....[852]78,3
第74笔
　　　　櫂歌行　骆宾王
写月涂黄罢，凌波拾翠通。镜花摇芰日，衣麝入荷风。
叶密舟难荡，莲疏浦易空。凤媒羞自托，鸳翼恨难穷。
秋（一作愁）帐灯华（一作光）翠，倡楼粉色红。相思无别曲，并在櫂歌中。
[页]卷,册....[853]79,3
第75笔
　　　　海曲书情　骆宾王
薄游倦千里，劳生负百年。未能槎上汉，讵肯剑游燕。
白云照春海，青山横曙天。江涛让双璧，渭水掷三钱。
坐惜风光晚，长歌独块然。
[页]卷,册....[853]79,3
第76笔
　　　　蓬莱镇　骆宾王
旅客春心断，边城夜望高。野楼疑海气，白鹭似江涛。
结绶疲三人，承冠泣二毛。将飞怜弱羽，欲济乏轻舠。
赖有阳春曲，穷愁且代劳。
[页]卷,册....[853]79,3
第77笔
　　　　和李明府　骆宾王
传闻叶县履，飞向洛阳城。驰道临层掖，津门对小平。
霞残疑制锦，云度似飘缨。藻掞潘江澈，尘虚范甑清。
讵怜冲斗气，犹向匣中鸣。
[页]卷,册....[853]79,3
第78笔
　　　　春晚从李长史游开道林故山　骆宾王
幽寻极幽壑，春望陟春台。云光栖断树，灵影入仙杯。
古藤依格上，野径约山隈。落蕊翻风去，流莺满树来。
兴阑荀御动，归路起浮埃。
[页]卷,册....[854]79,3
第79笔
　　　　冬日野望　骆宾王
故人无与晤，安步陟山椒。野静连云卷，川明断雾销。
灵岩闻晓籁，洞浦涨秋潮。三江归望断，千里故乡遥。
劳歌徒自奏，客魂谁为招。
[页]卷,册....[854]79,3
第80笔
　　　　晚渡黄河　骆宾王
千里寻归路，一苇乱平源。通波连马颊，迸水急龙门。
照日荣光净，惊风瑞浪翻。櫂唱临风断，樵讴入听喧。
岸迥秋霞落，潭深夕雾繁。谁堪逝川上，日暮不归魂。
[页]卷,册....[854]79,3
第81笔
　　　　宿山庄　骆宾王
金陵一超忽，玉烛几还周。露积吴台草，风入郢门楸。
林虚宿断雾，磴险挂悬流。拾青非汉策，化缁类秦裘。
牵迹犹多蹇，劳生未寡尤。独此他乡梦，空山明月秋。
[页]卷,册....[854]79,3
第82笔
　　　　晚度天山有怀京邑　骆宾王
忽上天山路，依然想物华。云疑上苑叶，雪似御沟花。
行叹戎麾远，坐怜衣带赊。交河浮绝塞，弱水浸流沙。
旅思徒漂梗，归期未及瓜。宁知心断绝，夜夜泣胡笳。
[页]卷,册....[854]79,3
第83笔
　　　　夕次蒲类津（一作晚泊蒲类）[854]　骆宾王
二庭归望断，万里客心愁。山路犹南属，河源自北流。
晚风连朔气，新月照边秋。灶火通军壁，烽烟上戍楼。
龙庭但苦战，燕颔会封侯。莫作兰山下，空令汉国羞。
[页]卷,册....[855]79,3
第84笔
　　　　远使海曲春夜多怀　骆宾王
长啸三春晚，端居百虑盈。未安胡蝶梦，遽切鲁禽情。
别岛连寰海，离魂断戍城。流星疑伴使，低月似依营。
怀禄宁期达，牵时匪徇名。艰虞行已远，时（一作昧）迹自相惊。
[页]卷,册....[855]79,3
第85笔
　　　　早发诸暨　骆宾王
征夫怀远路，夙驾上危峦。薄烟横绝𪩘，轻冻涩回湍。
野雾连空暗，山风入曙寒。帝城临灞涘，禹穴枕江干。
橘性行应化，蓬心去不安。独掩穷途泪，长歌行路难。
[页]卷,册....[855]79,3
第86笔
　　　　望月有所思　骆宾王
九秋凉风（一作气）肃，千里月华开。圆光随露湛，碎影逐波来。
似霜明玉砌，如镜写珠胎。晚色依关近，边声杂吹哀。
离居分照耀，怨绪共裴徊。自绕南飞羽，空忝北堂才。
[页]卷,册....[855]79,3
第87笔
　　　　送吴七游蜀　骆宾王
日观分齐壤，星桥接蜀门。桃花嘶别路，竹叶泻离樽。
夏老（一作尽）兰犹茂，秋深（一作新）柳尚繁。雾销山望迥，风高野听喧。
劳歌徒欲奏，赠别竟无言。唯有当秋月，空照野人园。
[页]卷,册....[855]79,3
第88笔
　　　　西行别东台详正学士　骆宾王
意气坐相亲，关河别故人。客似（一作自）秦川上，歌疑（一作从）易水滨。
塞荒行辨玉，台远尚名轮。泄井怀边将，[855]寻源重汉臣。
上苑梅花早，御沟杨柳新。只应持此曲，别作边城春。
[页]卷,册....[856]79,3
第89笔
　　　　和王记室从赵王春日游陀山寺　骆宾王
鸟旟陪访道，鹫岭狎栖真。四禅明静业，三空广胜因。
祥河疏叠涧，慧日皎重轮。叶暗龙宫密，花明鹿苑春。
雕谈筌奥旨，妙辩漱玄津。雅曲终难和，徒自奏巴人。
[页]卷,册....[856]79,3
第90笔
　　　　夏日夜忆张二　骆宾王
伏枕忧思深，拥膝独长吟。烹鲤无尺素，筌鱼劳寸心。
疏麻空有折，芳桂湛无斟。广庭含夕气，闲宇澹虚阴。
织虫垂夜砌，惊鸟栖暝林。驩娱百年促，羁病一生侵。
讵堪孤月夜，流水入鸣琴。
[页]卷,册....[856]79,3
第91笔
　　　　寒夜独坐游子多怀简知己　骆宾王
故乡眇千里，离忧积万端。鹑服长悲碎，蜗庐未卜安。
富钩徒有想，贫铗为谁弹。柳秋风叶脆，荷晓露文团。
晚金丛岸菊，余佩下幽兰。伐木伤心易，维桑归去难。
独有孤明月，时照客庭寒。
[页]卷,册....[856]79,3
第92笔
　　　　在军中赠先还知己　骆宾王
蓬转俱行役，瓜时独未还。魂迷金阙路，望断玉门关。
献凯多惭霍，论封（一作功）几谢班。风尘催白首，岁月损红颜。
落雁低秋塞，惊凫起暝湾。胡霜如剑锷，汉月似刀环。
别后边庭树，相思几度攀。
[页]卷,册....[856]79,3
第93笔
　　　　秋日山行简梁大官　骆宾王
乘马陟层阜，回首睇山川。攒峰衔宿雾，叠𪩘架寒烟。
百重含翠色，一道落飞泉。香吹分岩桂，鲜云抱石莲。
地偏心易远，致默体逾玄。得性虚游刃，忘言已弃筌。
弹冠劳巧拙，结绶倦牵缠。不如从四皓，丘中鸣[856]一弦。
[页]卷,册....[857]79,3
第94笔
　　　　晚泊江镇　骆宾王
四运移阴律，三翼泛阳侯。荷香销晚夏，菊气入新秋。
夜乌喧粉堞，宿雁下芦洲。海雾笼边徼，江风绕戍楼。
转蓬惊别渚，徙橘怆离忧。魂飞灞陵岸，泪尽洞庭流。
振影希鸿陆，逃名谢蚁丘。还嗟帝乡远，空望白云浮。
[页]卷,册....[857]79,3
第95笔
　　　　浮槎（并序）　骆宾王
　　游目川上，观一浮槎，泛泛然若木偶之乘流，迷不知其所适也。观其
　　根柢盘屈，枝干扶疏。大则有栋梁舟楫之材，小则有轮辕榱桷之用。
　　非夫禀乾坤之秀气，含宇宙之淳精，孰能负凌云概日之姿，抱积雪封
　　霜之骨，向使怀材幽薮，藏颖重岩，绝望于岩廊之荣，遗形于斤斧之
　　患。固可垂荫万亩，悬映九霄，与建木较其短长。将大椿齐其年寿者
　　，而委根险岸，托质畏途。上为疾风冲飙所摧残，下为奔浪迅波所激
　　射，基由壤括，势以地危，岂盛衰之理系乎时。封植之道存乎我，一
　　坠泉谷，万里飘沦，与波浮沈，随时逝止。虽殷仲文叹生意已尽，孔
　　宣父知朽质难雕，然而遇良工，逢仙客，牛矶可托，玉璜之路非遥。
　　匠石先谈，万乘之器何远。故材用与不用，时也。悲夫！然知万物之
　　相应感者，亦奚必同声同气而已哉。感而赋诗，贻诸同疾云尔。
昔负千寻质，高临九仞峰。真心凌晚桂，劲节掩寒松。
忽值风飙折，坐为波浪冲。摧残空有恨，拥肿遂无庸。
渤海三千里，泥沙几万重。似舟飘不定，如梗泛何从。
仙客终难托，良工岂易逢。徒怀万乘器，谁为一先容。
[页]卷,册....[857]79,3
第96笔
　　　　晚泊河曲　骆宾王
三秋倦行役，千里泛归潮。通波竹箭水，轻舸木兰桡。
金堤连曲岸，贝阙影浮桥。水净千年近，星飞五老遥。
叠花开宿浪，浮叶下凉飙。浦荷疏晚菂，津柳渍寒条。
恓惶劳梗泛，凄断倦蓬飘。仙槎不可托，河上独长谣。
[页]卷,册....[858]79,3
第97笔
　　　　早发淮口望盱眙　骆宾王
养蒙分四渎，习坎奠三荆。徙帝留余地，封王表旧城。
岸昏涵蜃气，潮满应鸡声。洲迥连沙静，川虚积溜明。
一朝从捧檄，千里倦悬旌。背流桐柏远，逗浦木兰轻。
小山迷隐路，大块切劳生。唯有贞心在，独映寒潭清。
[页]卷,册....[858]79,3
第98笔
　　　　边城落日　骆宾王
紫塞流沙北，黄图灞水东。一朝辞俎豆，万里逐沙蓬。
候月恒持满，寻源屡凿空。野昏边气合，烽迥戍烟通。
膂力风尘倦，疆场岁月穷。河流控积石，山路远崆峒。
壮志凌苍兕，精诚贯白虹。君恩如可报，龙剑有雌雄。
[页]卷,册....[858]79,3
第99笔
　　　　宿温城望军营　骆宾王
虏地寒胶折，边城夜柝闻。兵符关帝阙，天策动将军。
塞（一作戍）静胡笳彻，沙明楚练分。风旗翻翼影，霜剑转龙文。
白羽摇如月，青山断若云。烟疏疑卷幔，尘灭似销氛。
投笔怀班业，临戎想顾勋。还应雪汉耻，持此报明君。
[页]卷,册....[858]79,3
第100笔
　　　　过故宋　骆宾王
旧国千年尽，荒城四望通。云浮非隐帝，日举类游童。
绮琴朝化洽，祥石夜论空。马去遥奔郑，蛇分近带丰。
池文敛束水，竹影漏寒丛。园兔承行月，川禽避断风。
故宋诚难定，从梁事未工。唯当过周客，独愧吴台空。
[页]卷,册....[859]79,3
第101笔
　　　　边夜有怀　骆宾王
汉地行逾远，燕山去不穷。城荒犹筑怨，碣毁尚铭功。
古戍烟尘满，边庭人事空。夜关明陇月，秋塞急胡风。
倚伏良难定，荣枯岂易通。旅魂劳泛梗，离恨断征蓬。
苏武封犹薄，崔骃宦不工。惟余北叟意，欲寄南飞鸿。
[页]卷,册....[859]79,3
第102笔
　　　　伤祝阿王明府（并序）　骆宾王
　　夫心之悲矣，非关春秋之气。声之哀也，岂移金石之音。何则。事感
　　则万绪兴端，情应则百忧交轸。是以宣尼旧馆，流襟动激楚之悲。孟
　　尝高台，承睫下闻琴之泪。祝阿王明府，毓德丹穴，袭吉黄裳。灵基
　　峙金阙之峰，层源濑玉轮之阪。既而鸿飞渐陆，将骋平舆之龙。鹤鸣
　　在阴，爰绊朝歌之骥，乃当名悬阚月。德贯陈星，岂徒遽切梦琼，掩
　　沈连石。嗟乎！轮销桂魄，骊珠毁贝阙之前，斗散紫氛，龙剑没延平
　　之水。某昔承嘉惠，曲荷恩光，留连啸歌，从容风月，抚心陈迹，泣
　　血涟如。然而始终者万物之大归，生死者百年之常分。虽则知理之可
　　有，而未晓情之可无。聊缀悲歌，敢贻同好。诸君或缔交三益，列宰
　　一司，或协契筌蹄，投心胶漆。如比肩于千里，遽伤魂于九原。既切
　　芝焚，弥深蕙叹。盍言四始，同赋七哀。庶兰室流薰，袭遗芳而化德
　　。故蓬心申拙，效庸音于起予。触目多怀，周增流恸。
洛川真气上，重泉惠政融。含章光后烈，继武嗣前雄。
与善良难验，生涯忽易穷。翔凫犹化履，狎雉尚驯童。
钱满荒阶绿，尘浮虚帐红。夏余将宿草，秋近未惊蓬。
烟晦泉门闭，日尽（一作远）夜台空。谁堪孤陇外，独听白杨风。
[页]卷,册....[860]79,3
第103笔
　　　　四月八日题七级　骆宾王
化城分鸟堞，香阁俯龙川。复栋侵黄道，重檐架紫烟。
铭书非晋代，壁画是梁年。霸略今何在，王宫尚岿然。
二帝曾游圣，三卿是偶贤。因（一作昔）兹游胜侣，超彼托良缘。
我出有为界，君登非想天。悠悠青旷里，荡荡白云前。
今日经行处，曲音（一本缺此字）号盖烟。
[页]卷,册....[860]79,3
第104笔
　　　　和孙长史秋日卧病　骆宾王
霍第疏天府，潘园近帝台。调弦三妇至，置驿五侯来。
尚想欢娱洽，吁嗟岁月催。金坛分上将，玉帐引瓌材。
决胜鲸波静，腾谋鸟谷开。白云淮水外，紫陌灞陵隈。
节变惊衰柳，笳繁思落梅。调神和玉烛，掞藻握珠胎。
怅矣欣怀土，居然欲死灰。还因承雅曲，暂喜跃沈鳃。
[页]卷,册....[860]79,3
第105笔
　　　　饯郑安阳入蜀　骆宾王
彭山（一作门）折阪外，井络少城隈。地是三巴俗，人非百里材。
畏（一作长）途君怅望，岐（一作别）路我裴徊。心赏风烟隔，容华岁月催。
遥遥分凤野，去去转龙媒。遗锦非前邑，鸣琴即旧台。
剑门千仞起，石路五丁开。海客乘槎渡，仙童驭竹回。
魂将离鹤远，思逐断猿哀。唯有双凫舄，飞去复飞来。
[页]卷,册....[860]79,3
第106笔
　　　　咏怀[860]　骆宾王
少年识事浅，不知交道难。一言芬若桂，四海臭如兰。
宝剑思存楚，金锤许报韩。虚心徒有托，循迹谅无端。
太息关山险，吁嗟岁月阑。忘机殊会俗，守拙异怀安。
阮籍空长啸，刘琨独未懽。十步庭芳敛，三秋陇月团。
槐疏非尽意，松晚夜凌寒。悲调弦中急，穷愁醉里宽。
莫将流水引，空向俗人弹。
[页]卷,册....[861]79,3
第107笔
　　　　春日离长安客中言怀（一作春霁早行）　骆宾王
年华开早律，霁色荡芳晨。城阙千门晓，山河四望春。
御沟通太液，戚里对平津。宝瑟调中妇，金罍引上宾。
剧谈推曼倩，惊坐揖陈遵。意气一言合，风期万里亲。
自惟安直道，守拙忌因人。谈器非先木（一作先蟠木），图荣异后薪。
揶揄惭路鬼，憔悴切波臣。玄草终疲汉，乌裘几滞秦。
生涯无岁月，岐路有风尘。还嗟太行道，处处白头新。
[页]卷,册....[861]79,3
第108笔
　　　　夕次旧吴　骆宾王
维舟背楚服，振策下吴畿。盛德弘三让，雄图枕（一作抗）九围。
黄池通霸迹，赤壁畅戎威。文物俄迁谢，英灵有盛衰。
行叹鸱夷没，遽惜湛卢飞。地古烟尘暗，年深馆宇稀。
山川四望是，人事一朝非。悬剑空留信，亡珠尚识机。
郑风遥可托，关月眇（一作耿）难依。西北云逾滞，东南气转微。
徒怀伯通隐，多谢买臣归。唯有荒台露，薄暮湿征衣。
[页]卷,册....[861]79,3
第109笔
　　　　早秋出塞寄东台详正学士　骆宾王
促驾逾三水，长驱望五原。天阶分斗极，地理接楼烦。
溪月明关陇，戎（一作胡）云聚塞垣。山川殊物候，风壤异凉暄。
戍古秋尘合（一作冷），沙寒宿雾繁。昔余迷学步，投迹忝词源。
兰渚浮延阁，蓬山款禁园。彯缨陪绂[861]冕，载笔偶玙璠。
汲冢宁详蠹，秦牢讵辨冤。一朝从篚服，千里骛轻轩。
乡梦随魂断，边声入听喧。南图终铩翮，北上遽催辕。
吊影惭连茹，浮生倦触藩。数奇何以托，桃李自无言。
[页]卷,册....[862]79,3
第110笔
　　　　幽絷书情通简知己　骆宾王
昔岁逢杨意（一作阳历），观光贵（一作贲）楚材。穴疑丹凤起，场似白驹来。
一命沦骄饵，三缄慎祸胎。不言劳倚伏，忽此遘邅回。
骢马刑章峻，苍鹰狱吏猜。绝缣非易辨，疑璧果难裁。
揆画（一作摖拙）惭周道，端忧滞夏台。生涯一灭裂，岐路几裴徊。
青陆春芳动，黄沙旅思催。圆扉长寂寂，疏网尚恢恢。
入穽先（一作方）摇尾，迷津正曝腮。覆盆徒望日，蛰户未经雷。
霜歇兰犹败，风多木屡摧。地幽蚕室闭，门静雀罗开。
自悯秦冤痛，谁怜楚奏哀。汉阳穷鸟客，梁甫卧龙才。
有气还冲斗，无时会凿坏。莫言韩长孺，长作不然灰。
[页]卷,册....[862]79,3
第111笔
　　　　久戍边城有怀京邑　骆宾王
扰扰风尘地，遑遑名利途。盈虚一易舛，心迹两难俱。
弱龄小山志，宁期大丈夫。九微光贲玉，千仞忽弹珠。
棘寺游三礼，蓬山簉八儒。怀铅惭后进，投笔愿前驱。
北走非通赵，西之似化胡。锦车朝促候，刁斗夜传呼。
战士青丝络，将军黄石符。连星入宝剑，半月上雕弧。
拜井开疏勒，鸣桴动密须。戎机习短蔗，祆祲静长榆。
季月炎初尽，边亭草早枯。层阴笼古木，穷色变寒芜。
海鹤声嘹唳，城乌尾毕逋。葭繁秋色引，桂满夕轮虚。
行役风霜久，乡园梦想孤。灞池遥夏国，秦海望阳纡。
沙塞三千里，京城十二衢。杨沟连风阙，槐路拟鸿都。
璧殿规宸象，金堤法斗枢。云浮西北盖，月照东南隅。
宝帐垂连理，银床转辘轳。广筵留上客，丰馔引中厨。
漏缓金徒箭，娇繁玉女壶。秋涛飞喻马，秋水泛仙舻。
意气风云合，言忘道术趋。共矜名[862]已泰，讵肯沫相濡。
有志惭雕朽，无庸类散樗。关山暂超忽，形影叹艰虞。
结网空知羡，图荣岂自诬。忘情同塞马，比德类苑驹。
陇阪肝肠绝，阳关亭候迂。迷魂惊落雁，离恨断飞凫。
春去荣华尽，年来岁月芜。边愁伤郢调，乡思绕吴歈。
河气通中国，山途限外区。相思若可寄，冰泮有衔芦。
[页]卷,册....[863]79,3
第112笔
　　　　在军登城楼　骆宾王
城上风威冷，江中水气寒。戎衣何日定，歌舞入长安。
[页]卷,册....[863]79,3
第113笔
　　　　于易水送人　骆宾王
此地别燕丹，壮士发（一作壮发上）冲冠。昔时人已没，今日水犹寒。
[页]卷,册....[863]79,3
第114笔
　　　　镜咏　骆宾王
写月无芳桂，照日有花菱。不持光谢水，翻将影学冰。
[页]卷,册....[863]79,3
第115笔
　　　　挑灯杖　骆宾王
禀质非贪热，焦心岂惮熬。终知不自润，何处用脂膏。
[页]卷,册....[863]79,3
第116笔
　　　　咏尘　骆宾王
凌波起罗袜，含风染素衣。别有知音调，闻歌应自飞。
[页]卷,册....[863]79,3
第117笔
　　　　玩初月（一作沈佺期诗）　骆宾王
忌满光先（一作恒）缺，乘昏影暂流。既（一作自）能明似镜，何用曲如钩。
[页]卷,册....[863]79,3
第118笔
　　　　送别[863]　骆宾王
寒更承夜永，凉夕向秋澄。离心何以赠，自有玉壶冰。
[页]卷,册....[864]79,3
第119笔
　　　　忆蜀地佳人　骆宾王
东西吴蜀关山远，鱼来雁去两难闻。莫怪常有千行泪，只为阳台一片云。
[页]卷,册....[864]79,3
第120笔
　　　　咏鹅（七岁时作）　骆宾王
鹅鹅鹅，曲项向天歌。白毛浮绿水，红掌拨清波。
[页]卷,册....[864]79,3