第1笔
　　　　令狐员外宅宴寄中丞　韩翃
寒色凝罗幕，同人清夜期。玉杯留醉处，银烛送归时。
独坐隔千里，空吟对雪诗。
[页]卷,册....[2726]243,8
第2笔
　　　　褚主簿宅会毕庶子钱员外郎使君（一作张继诗）　韩翃
开瓮腊酒熟，主人心赏同。斜阳疏竹上，残雪乱天（一作山）中。
更喜宣城印，朝廷与谢公。
[页]卷,册....[2726]243,8
第3笔
　　　　送李明府赴滑州　韩翃
渭城寒食罢，送客归远道。乌帽背斜晖，青骊踏春草。
酒醒孤烛夜，衣冷千山早。去事沈尚书，应怜词赋好。
[页]卷,册....[2726]243,8
第4笔
　　　　送李司直赴江西使幕　韩翃
敛版辞汉廷，进帆归楚幕。三江城上转，九里人家泊。
好酒近宜城，能诗谢康乐。雨晴西山树，日出南昌[2726]郭。
竹露点衣巾，湖烟湿扃钥。主人苍玉佩，后骑黄金络。
高视领八州，相期同一鹗。行当报知己，从此飞寥廓。
[页]卷,册....[2727]243,8
第5笔
　　　　祭岳回重赠孟都督　韩翃
封作天齐王，清祠太山下。鲁公秋赛毕，晓日回高驾。
从骑尽幽并，同人皆沈谢。自衿文武足，一醉寒溪夜。
[页]卷,册....[2727]243,8
第6笔
　　　　送南少府归寿春　韩翃
人言寿春远，此去先秋到。孤客小翼舟，诸生高翅帽。
淮风生竹簟，楚雨移茶灶。若在（一作上）八公山，题诗一相报。
[页]卷,册....[2727]243,8
第7笔
　　　　赠别崔司直赴江东兼简常州独孤使君　韩翃
爱君青袍色，芳草能相似。官重法家流，名高墨曹吏。
春衣淮上宿，美酒江边醉。楚酪沃雕胡，湘羹糁香饵。
前朝山水国，旧日风流地。苏山（一作小）逐青骢，江家驱白鼻。
右军尚少年（一作年少），三岭东方骑。亦过小丹阳，应知百城贵。
[页]卷,册....[2727]243,8
第8笔
　　　　经月岩山（ 并序）　韩翃
　　信州西三十里，山名仙人城，下有月岩山，其状秀拔，中有山门，如
　　满月之状，余因役过其下，聊赋是诗。
驱车过闽越，路出饶阳西。仙山翠如画，簇簇生虹蜺。
群峰若侍从，众阜如婴提。岩峦互吞吐，岭岫相追携。
中有月轮满，皎洁如圆珪。玉皇恣游览，到此神应迷。
嫦娥曳霞帔，引我同攀跻。腾腾上天半，玉镜悬[2727]飞梯。
瑶池何悄悄，鸾鹤烟中栖。回头望尘事，露下寒凄凄。
[页]卷,册....[2728]243,8
第9笔
　　　　送客之江宁　韩翃
春流送客不应赊，南入徐州见柳花。朱雀桥边看淮水，乌衣巷里问王家。
千闾万井无多事，辟户开门向山翠。楚云朝下石头城，江燕双飞瓦棺寺。
吴士风流甚可亲，相逢嘉赏日应新。从来此（一作北）地夸羊酪，自有莼羹定却（一作味可）人。
[页]卷,册....[2728]243,8
第10笔
　　　　送山阴姚丞携妓之任兼寄山阴苏少府　韩翃
东风香草路，南客心容与。白皙吴王孙，青蛾柳家女。
都门数骑出，河口片帆举。夜簟眠橘洲，春衫傍枫屿。
山阴政简甚从容，到罢唯求物外踪。落日花边剡溪水，晴烟竹里会稽峰。
才子风流苏伯玉，同官晓暮应相逐。加餐共爱鲈鱼肥，醒酒仍怜甘蔗熟。
知君炼思本清新，季子如今德有邻。他日如寻始宁墅，题诗早晚寄西人。
[页]卷,册....[2728]243,8
第11笔
　　　　和高平朱（一作米）参军思归作　韩翃
髯参军，髯参军。身为北州吏，心寄东山云。
坐见萋萋芳草绿，遥思往日晴江曲。刺船频向剡中回，捧被曾过越人宿。
花里莺啼白日高，春楼把酒送车螯。狂歌好爱陶彭泽，佳句唯称谢法曹。
平生乐事多如此，忍为浮名隔千里。一雁南飞动客心，思归何（一作可）待秋风起。
[页]卷,册....[2728]243,8
第12笔
　　　　赠别成明府赴剑南　韩翃
朝为（一作主）三室印，晚为三蜀人。遥知下车日，正及巴山春。
县道橘花里，驿流江水滨。公门辄无事，赏地[2778]能相亲。
解衣初醉绿芳夕，应采蹲鸱荐佳客。霁水（一作光）远映西川时，闲望碧鸡飞古祠。
爱君乐事佳兴发，天外铜梁多梦思。
[页]卷,册....[2729]243,8
第13笔
　　　　送孙泼赴云中　韩翃
黄骢少年舞双戟，目视旁人皆辟易。百战能夸陇上儿，一身复作云中客。
寒风动地气苍茫，横吹先悲出塞长。敲石军中传夜火，斧冰河畔汲朝浆。
前锋直指阴山外，虏骑纷纷胆应碎。匈奴破尽人（一作始，一作看。）看归，金印酬功如斗大。
[页]卷,册....[2729]243,8
第14笔
　　　　送客还江东　韩翃
还家不落春风后，数日应沽越人酒。池畔花深斗鸭栏，桥边雨洗藏鸦柳。
遥怜内舍著新衣，复向（一作喜）邻家醉落晖。把手闲歌香橘下，空山一望鹧鸪飞。
[页]卷,册....[2729]243,8
第15笔
　　　　送夏侯侍郎（自大理兼侍御史，摄登州，中路征纳吉之礼，爱弟摄青州司马，故备述其事。）　韩翃
元戎车右早飞声，御史府中新正名。翰墨已齐钟大理，风流好继谢宣城。
从军晓别龙骧幕，六骑先驱嘶近郭。前路应留白玉台，行人辄美（一作羡）黄金络。
使君下马爱瀛洲，简贵将求物外游。听讼不闻乌布帐，迎宾暂著紫绨裘。
公庭日夕罗山翠，功遂心闲无一事。移书或问岛边人，立仗时呼铃下吏。
事业初传小夏侯，中年剑笏在西州。浮云飞鸟两相忘（一作望），他日依依城上楼。
[页]卷,册....[2729]243,8
第16笔
　　　　送李湜下第归卫州便游河北　韩翃
莫嗟太常屈，便入苏门啸。里在应未迟，勿作我身料。
轻云日下不成阴，出对流芳搅（一作扰）别心。万雉城[2729]东春水阔，千人乡北晚花深。
旧竹青青常绕宅，到时疏旷应自适。佳期纵得上宫游，旅食还为北邙客。
路出司州胜景长，西山翠色带清漳。仙人矶近茱萸涧，铜雀台临野马冈。
屡道主人多爱士，何辞策马千余里。高谭魏国访先生，修刺平原过内史。
一举青云在早秋，恐君从此便淹留。有钱莫向河间用，载笔须来阙下游。
[页]卷,册....[2730]243,8
第17笔
　　　　张山人草堂会王方士　韩翃
屿花晚，山日长，蕙带麻襦食草堂。一片水光飞入户，
千竿竹影乱登墙。园梅熟，家酝香。新湿头巾不复𥮾，
相看醉倒卧藜床。
[页]卷,册....[2730]243,8
第18笔
　　　　送蓨县刘主簿楚　韩翃
起家得事平原侯，晚出都门辞旧游。草色连绵几千里，青骊躞蹀路旁子。
花深近县宿河阳，竹映春舟渡淇水。邺下淹留佳赏新，群公旧日心相亲。
金盘晓鲙朱衣鲋，玉簟霄迎翠羽人。王程书使前期促，他日应知举鞭速。
寒水浮瓜五（一作六）月时，把君衣（一作香）袖长河曲。
[页]卷,册....[2730]243,8
第19笔
　　　　题玉山观禅师兰若（一本有歌字）　韩翃
玉山宴坐移年月，锡杖承恩诣丹阙。先朝亲与会龙华，紫禁鸣钟白日斜。
宫女焚香把经卷，天人就席礼袈裟。禅床久卧虎溪水，兰若初开凤城里。
不出嚣尘见远公，道成何必青莲宫。朝持药（一作蕊）钵千家近，暮倚绳床一室空。
掖垣挥翰君称美，远客陪游问真理。薄宦深知误此心，回心愿学雷居士。
[页]卷,册....[2730]243,8
第20笔
　　　　赠别上元主簿张著[2730]　韩翃
上书一见平津侯，剑笏斜齐秣陵尉。朝垂绶带迎远客，暮锁印囊飞上（一作小）吏。
长乐花深万井时，同官无事有归期。回船对酒三生渚，系马焚香五愿祠。
日日澄江带山翠，绿芳都在经过地。行人看射领军堂，游女题诗光宅寺。
风流才调爱君偏，此别相逢定几年。惆怅浮云迷远道，张侯楼上月娟娟。
[页]卷,册....[2731]243,8
第21笔
　　　　别泛水县（一本有陈字）尉　韩翃
未央宫殿金开钥，诏引贤良卷珠箔。花间赐食近丹墀，烟里挥毫对青阁。
万年枝影转斜光，三道先成君激昂。谷水直言身不顾，郤诜高第（一作地）转名香。
绿槐阴阴出关道，上有蝉声下秋草。奴子平头骏马肥，少年白皙登王畿。
五侯客舍偏留宿，一县人家争看归。南向千峰北临水，佳期赏地应穷此。
赋诗或送郑行人，举酒常陪魏公子。自怜寂寞会君稀，犹著前时博士衣。
我欲低眉问知己，若将无用废东归。
[页]卷,册....[2731]243,8
第22笔
　　　　别李明府　韩翃
宠光五世要青组，出入珠宫引箫鼓。醉舞雄王玳瑁床，娇嘶骏马珊瑚柱。
胡儿夹鼓越婢随，行捧玉盘尝荔枝。罗山道士请人送，林邑使臣调象骑。
爱君一身游上国，阙下名公如旧识。万里初怀印绶归，湘江过尽岭花飞。
五侯焦石烹江笋，千户沈香染客衣。别后想君（一作相思）难可见，苍梧云里空山县。
汉苑芳菲入夏阑，待君障日蒲葵扇。
[页]卷,册....[2731]243,8
第23笔
　　　　送中兄典邵州　韩翃
官骑连西向楚云，朱轩出饯昼纷纷。百城兼领安南国，双笔遥挥王（一本空此字）左君。
一路诸侯争馆谷，洪池高会荆台曲。玉颜送酒铜〔鞮〕（𫔂）歌，金管留人石头宿。
北雁初回江燕飞，南湖春暖著春衣。湘君祠对 [2731]空山掩，渔父焚香日暮归。
百事无留到官后，重门寂寂垂高柳。零陵过赠石香溪，洞口人来饮醇酒。
登楼暮结邵阳情，万里苍波烟霭生。他日新诗应见报，还如宣远在安城。
[页]卷,册....[2732]243,8
第24笔
　　　　送万巨　韩翃
汉相见王陵，扬州事张禹。风帆木兰楫，水国莲花府。
百丈（一作顷）清江十月天，寒城鼓角晓钟前。金𬬻促膝诸曹吏，玉管繁华美少年。
有时过向长干地，远对湖光近山翠。好逢南苑看人归，也向西池留客醉。
高（一作疏）柳垂烟橘带霜，朝游石渚暮横塘。红牋色夺风流座，白苎词倾翰墨场。
夫子前年入朝后，高名籍籍时贤口。共怜诗兴转清新，继远（一作远继）家声在此身。
屈指待为青琐客，回头莫羡白亭人。
[页]卷,册....[2732]243,8
第25笔
　　　　送巴州杨使君　韩翃
白云县北千山口，青岁欲开残雪后。前驱锦带鱼皮鞮，侧佩金璋虎头绶。
南郑侯家醉落晖，东关陌上著鞭归。愁看野（一作尘）马随官骑，笑取秦人带客旗。
使者下车忧疾苦，豪（一作家）吏销声出公府。万里歌钟相庆时，巴童声（一作击）节渝儿舞。
[页]卷,册....[2732]243,8
第26笔
　　　　送王侍御赴江西兼寄李袁州　韩翃
中朝理章服，南国随旌旆。腊酒湘城隅，春衣楚江外。
垂帘白角簟，下箸鲈鱼鲙。雄笔佐名公，虚舟应时辈。
按俗承流几路清，平明山霭春江云。湓城诗赠鱼司马，汝水人逢王右军。
绿苹白芷遥相引，孤兴幽寻知不近。井上铜人行见无，湖中石燕飞应尽。
礼门前直事仙郎，（一作建礼门前直事郎。）腰垂青绶领咸（一作宜）阳。花间五（一作竹）马迎君日，雨霁烟开玉女冈。
[页]卷,册....[2732]243,8
第27笔
　　　　寄雍丘窦明府（第十二句缺一字，第十五句缺，第十六句缺一字。）　韩翃
少年结绶骋金羁，许下如看琼树枝。入里亲过朗陵伯，出门高视颍川儿。
西游太府东乘传，泗上诸侯谁不羡。时辈宁将白笔期，高流伫向丹霄见。
何事翻飞不及群，虎班突骑来纷纷。吴江垂钓楚山醉，身寄沧波心白云。
中岁胡尘静如扫，一官又罢行将老。薛公荐士得君初，□领黄金千室余。
机尽独亲沙上鸟，家贫唯向釜中鱼。□□□□□□□，□出重门烟树里。
感物吟诗对暮天，怀人倚杖临秋水。别离几日问前期，鸣雁亭边人去时。
独坐不堪朝与夕，高风萧索乱蝉悲。
[页]卷,册....[2733]243,8
第28笔
　　　　赠（一本有别字）兖州孟都督　韩翃
少年亲事冠军侯，中岁仍迁北兖州。露冕宁夸汉车服，下帷常讨鲁春秋。
后斋草色连高阁，事简人稀独行乐。闲心近掩陶使君，诗兴遥齐谢康乐。
远山重叠水逶迤，落日东城闲望时。不见双亲办丰膳，能留五马（一作柳）尽佳期。
北场争转黄金勒，爱客华亭赏秋色。卷帘满地铺氍（一作毡）毹，吹角（一作管）鸣弦开玉壶。
愿学平原十日饮，此时不忍歌骊驹。
[页]卷,册....[2733]243,8
第29笔
　　　　别孟都督　韩翃
平芜霁色寒城下，美酒百壶争劝把。连呼宝剑锐头儿，少驻金羁大头（一作宛，一作额。）马。
一饮留欢分有余，寸心怀思（一作惠）复何如。他时相忆若（一作如）相问，青琐门前开素书。
[页]卷,册....[2733]243,8
第30笔
　　　　送别郑明府　韩翃
长头大鼻鬓如雪，早岁连兵剑锋折。千金尽去无斗储，双袖破来空百结。
独恋郊扉已十春，高阳酒徒连[2733]此身。路傍谁识郑公子，谷口应知汉逸人。
儿女相悲探井臼，前功岂在他人后。劝君不得学渊明，且策驴车辞五柳。
[页]卷,册....[2734]243,8
第32笔
　　　　赠别太常李博士兼寄两省旧游　韩翃
两年戴武弁，趋侍明光殿。一朝簪惠文，客事信陵君。
简异当朝执，香非寓直熏。差肩何记室，携手李将军。
玉镫初回酸枣馆，金细正舞石榴裙。忽惊万事随流水，不见双旌逐塞云。
感旧抚心多寂寂，与君相遇头初白。暂夸五首军中诗，还忆万年枝下客。
昨日留欢今送归，空披秋水映斜晖。闲吟佳句对孤鹤，惆怅寒霜落叶稀（一作天霜雪落）。
[页]卷,册....[2734]243,8
第33笔
　　　　寄哥舒仆射　韩翃
万里长城家，一生唯报国。腰垂紫文（一作艾）绶（一作缦），手控黄金勒。
高视黑头翁（一作矟公），遥吞白骑贼。先麾牙门将，转斗黄河北。
帐下亲兵皆少年，锦衣承日绣行缠。辘轳宝剑初出鞘，宛转角弓初（一作新，一作争。）上弦。
步叉（一作乂）抽箭大如笛，前把两矛后双戟。左盘右射红尘中，鹘入鸦群有谁敌。
杀将破军白日余，回旃舞旆北风初。郡（一作群）公楯鼻好磨墨，走马为君飞羽书。
[页]卷,册....[2734]243,8
第34笔
　　　　赠别华阴道士　韩翃
紫府先生旧同学，腰垂彤管贮灵药。耻论方士小还丹，好饮仙人太玄酪。
芙蓉山顶玉池西，一室平临万仞溪。昼洒瑶台五云湿，夜行金烛七星齐。
回身暂下青冥里，方外相寻有知己。卖鲊市中何许人，钓鱼坐上谁家子。
青青百草云台春，烟驾霓衣白角巾。露叶独归仙掌去，回风片雨谢时人。
[页]卷,册....[2735]243,8
第35笔
　　　　送崔秀才赴上元兼省叔父　韩翃
寒塘敛暮雪，腊鼓迎春早。匹马五城人，重裘千里道。
淮山轻露湿，江树狂风扫。楚县久酝𬪩，扬州百花好。
练湖东望接云阳，女市西游入建康。行乐远夸红布旆，风流近赌紫香囊。
诗家行辈如君少，极目苦心怀谢朓。烟开日上板桥南，吴岫青青出林表。
[页]卷,册....[2735]243,8
第36笔
　　　　赠别韦兵曹归池州　韩翃
南陵八月天，暮色远峰前。楚竹青阳路，吴江赤马船。
籯（一作腰）金诸（一作上）客贵，佩玉主人贤。终日应相逐，归期（一作西归）定几年。
[页]卷,册....[2736]244,8
第37笔
　　　　寄武陵李少府　韩翃
小县春山口（一作生日），公孙吏隐时。楚歌催晚醉，蛮语入新诗。
桂水遥相忆，花源暗有期。郢门千里外，莫怪尺书迟。
[页]卷,册....[2736]244,8
第38笔
　　　　赠张建　韩翃
结客平陵下，当年倚侠游。传看辘轳剑，醉脱骕骦裘。
翠羽双鬟妾，珠帘百尺楼。春风坐相待，晚（一作晓）日莫淹留。
[页]卷,册....[2736]244,8
第39笔
　　　　送监军李判官　韩翃
上客佩双剑（一作吴钩），东城喜再游。旧从张博望，新事郑长秋。
踏水回（一作过）金勒，看（一作边）风试锦裘。知君不久住，汉将扫旄头。
[页]卷,册....[2736]244,8
第40笔
　　　　送客归广平　韩翃
家在赵邯郸，归心辄自欢。晚杯狐腋暖，春雪马毛寒。
孟月途中破，轻冰水上残。到时杨柳色，奈向故园看。
[页]卷,册....[2737]244,8
第41笔
　　　　送张儋水路归北海　韩翃
千里东归客，孤心忆旧游。片帆依白水，高枕卧青州。
柏寝寒芜变，梧台宿雨（一作水）收。知君心兴远，每上海边楼。
[页]卷,册....[2737]244,8
第42笔
　　　　送故人归鲁　韩翃
鲁客多归兴，居（一作故）人怅（一作含）别情。雨余衫袖冷，风急马蹄轻。
秋草灵光殿，寒云曲阜城。知君拜亲（一作亲觐）后，少妇下机迎。
[页]卷,册....[2737]244,8
第43笔
　　　　送故人归蜀　韩翃
一骑西南远，翩翩入剑门。客衣筒布润，山舍荔枝繁。
古庙祠金马，春江带（一作抱，一作钓。）白鼋。自应成旅逸，爱客有王孙。
[页]卷,册....[2737]244,8
第44笔
　　　　酬程延秋夜即事见赠　韩翃
长簟迎风早，空城澹月华。星河秋一雁，砧杵夜千家。
节候看应晚，心期卧亦（一作正）赊。向来吟秀句，不觉已鸣鸦。
[页]卷,册....[2737]244,8
第45笔
　　　　送郭赞府归淮南[2737]　韩翃
骏马淮南客，归时引望新。江声六合暮，楚色万家春。
白苎歌西曲，黄苞寄北人。不知心赏后，早晚见（一作促）行尘。
[页]卷,册....[2738]244,8
第46笔
　　　　题龙兴寺澹师房　韩翃
双林彼上人，诗兴转相亲。竹里经声晚，门前山色春。
卷帘苔点净，下箸药苗新。记取无生理，归来问此身。
[页]卷,册....[2738]244,8
第47笔
　　　　送客游江南　韩翃
南使孤帆远，东风任意吹。楚云殊不断，江鸟暂相随。
月净鸳鸯水，春生荳蔻枝。赏称佳丽地，君去莫应知。
[页]卷,册....[2738]244,8
第48笔
　　　　送高员外赴淄青使幕　韩翃
远水流春色，回风送落晖。人趋双节近，马递百花归。
山驿尝官酒，关城度客衣。从来赤管笔，提向幕中稀。
[页]卷,册....[2738]244,8
第49笔
　　　　寻胡处士不遇　韩翃
到来心自足，不见亦相亲。说法思居士，忘机忆丈人。
微风吹药案，晴日照茶巾。幽兴殊未尽，东城飞暮尘。
[页]卷,册....[2738]244,8
第50笔
　　　　赠张道者　韩翃
采药三山罢，乘风五日归。翦荷成旧屋，剉蘗染新衣。
玉粒指（一作捐）应久，丹砂验不微。坐看青节引，要（一[2738]作更）与白云飞。
[页]卷,册....[2739]244,8
第51笔
　　　　题苏许公林亭（一作钱起诗）　韩翃
平津东阁在，别是竹林期。万叶秋声里，千家落照时。
门随深巷静，窗过远钟迟。客舍（一作位，一作住。）苔生处，依依（一作然）又赋诗。
[页]卷,册....[2739]244,8
第52笔
　　　　送元诜还江东（一作送太常元博士归润州）　韩翃
过（一作渡）江秋色在（一作里），诗兴与归心。客路随（一作缘）枫岸，人家扫橘林。
潮声当昼起，山翠近南深。几日华阳洞，寒花引独（一作独自）寻。
[页]卷,册....[2739]244,8
第53笔
　　　　送（一作桂）客游江南　韩翃
桂水随去远，赏心知有余。衣香楚山橘，手鲙湘波鱼。
芳芷不共把，浮云怅离居。遥想汩罗上，吊屈秋风初。
[页]卷,册....[2739]244,8
第54笔
　　　　送海州姚别驾　韩翃
少年为长史，东去事诸侯。坐觉千闾静，闲随五马游。
行人楚国道，暮雪郁林州。他日知相忆，春风海上楼。
[页]卷,册....[2739]244,8
第55笔
　　　　送夏侯审　韩翃
谢公邻里在，日夕问（一作望）佳期。春水人归后，东田花尽时。
下楼闲待月，行乐（一作药）笑题诗。他日吴中路，千山入梦思。
[页]卷,册....[2739]244,8
第56笔
　　　　送赵评事赴洪州使幕　韩翃
孤舟行远近，一路过湘东。官属张廷尉，身随杜幼公。
山河映湘竹，水驿带青枫。万里思君处，秋江夜雨中。
[页]卷,册....[2740]244,8
第57笔
　　　　送李侍御赴徐州行营　韩翃
少年兼柱史，东至旧徐州。远属平津阁，前驱博望侯。
向营淮水（一作月）满，吹角楚天秋。客梦依依处，寒山对白楼。
[页]卷,册....[2740]244,8
第58笔
　　　　送李秀才归江南（一作送孙革及第归江南。）　韩翃
过淮芳草歇，千里又东归。野水吴山出，家林（一作村）越鸟飞。
荷香随去棹，梅雨点行（一作湿征）衣。无数沧（一作苍）江（一作洲）客，如君达者稀。
[页]卷,册....[2740]244,8
第59笔
　　　　题僧房（一作题慈恩寺振上人院。）　韩翃
披衣闻客至，关锁此时开。鸣磬夕阳尽，卷帘秋色（一作气）来。
名香连竹径，清梵出花台。身在心无住（一作事），他方（一作时）到几回。
[页]卷,册....[2740]244,8
第60笔
　　　　送寿州陈录事　韩翃
寿阳南渡口，敛笏见诸侯。五两（一作片雨）楚云暮，千家淮水秋。
开帘对芳草，送客上春洲。请问山中桂，王孙几度游。
[页]卷,册....[2740]244,8
第61笔
　　　　送赵陆司兵归使幕[2740]　韩翃
客路青芜遍，关城白日低。身趋双节近，名共五云（一作侯）齐。
远水公田上，春山郡舍西。无因得携手，东望转凄凄。
[页]卷,册....[2741]244,8
第62笔
　　　　送蒋员外端公归淮南　韩翃
淮南芳草色，日夕引归船。御史王元贶，郎官顾彦先。
光风千日暖，寒食百花燃。惆怅佳期近，澄江与暮天。
[页]卷,册....[2741]244,8
第63笔
　　　　题慈仁（一作恩）寺竹院　韩翃
千峰对古寺，何异到西林。幽磬蝉声下，闲窗竹翠阴。
诗人谢客兴，法侣远公心。寂寂炉烟里，香花欲暮深。
[页]卷,册....[2741]244,8
第64笔
　　　　赠郓（一作邳）州马使君　韩翃
东方千马骑，出望使君时。暮雪行看尽，春城到莫迟。
路人趋墨帻，官柳度青丝。他日铃斋内，知君亦赋诗。
[页]卷,册....[2741]244,8
第65笔
　　　　送张丞归使幕（一作张继诗）　韩翃
独受主恩归，当朝似者稀。玉壶分御酒，金殿赐春衣。
拂席流莺醉，鸣鞭骏马肥。满台簪白笔，捧手恋清晖。
[页]卷,册....[2741]244,8
第66笔
　　　　赠长州何主簿　韩翃
挂席逐归流，依依望虎丘。残春过楚县，夜雨宿吴洲（一作州）。
野寺吟诗人，溪桥折笋游。到官无一事，清静[2741]有诸侯。
[页]卷,册....[2742]244,8
第67笔
　　　　送崔过（一作遇）归淄青幕府　韩翃
平陵车马客，海上见旌旗。旧驿千山下，残花一路时。
春衣过水冷，暮雨出关迟。莫道青州客，迢迢在梦思。
[页]卷,册....[2742]244,8
第68笔
　　　　田仓曹东亭夏夜饮得春字　韩翃
薛公门下人，公子又相亲。玉佩迎初夜，金壶醉老春。
葛衣香有露，罗幕静无尘。更羡风流外，文章是一秦。
[页]卷,册....[2742]244,8
第69笔
　　　　赠王逖　韩翃
端笏事龙楼，思闲辄告休。新调赭白马，暂试黑貂裘。
珠履迎佳客，金钱与莫愁。座中豪贵满，谁道不风流。
[页]卷,册....[2742]244,8
第70笔
　　　　送深州吴司马归使幕　韩翃
东门送远客，车马正纷纷。旧识张京兆，新随刘领军。
行骢看暮雨，归雁踏青云。一去丛台北，佳声几日闻。
[页]卷,册....[2742]244,8
第71笔
　　　　华亭（一作州）夜宴庾侍御宅（一作张继诗）　韩翃
世故他年别，心期此夜同。千峰孤烛外，片雨一更中。
酒客逢山简，诗人得谢公。自怜驱匹马，拂曙向关东。
[页]卷,册....[2742]244,8
第72笔
　　　　送客之上谷　韩翃
北客悲秋色，田园忆去来。披衣朝易水，匹马夕燕台。
风翦荷花碎，霜迎栗罅开。赏心知不浅，累月故人杯。
[页]卷,册....[2743]244,8
第73笔
　　　　同中书刘舍人题青龙上房　韩翃
西掖归来后，东林静者期。远峰春雪里，寒竹暮天时。
笑说（一作问）金人偈，闲听宝月诗。更怜茶兴在，好出下方迟。
[页]卷,册....[2743]244,8
第74笔
　　　　宴吴王宅　韩翃
玉管箫声合，金杯（一作盆）酒色殷。听歌吴季札，纵饮汉中山。
称寿争离席，留欢辄上关。莫言辞客醉，犹得曳裾还。
[页]卷,册....[2743]244,8
第75笔
　　　　题荐福寺衡岳暕（一作禅）师房　韩翃
春城乞食还，高论此中闲。僧腊阶前树（一作草），禅心江上山。
疏帘看雪卷，深户映花关。晚送门人出（一作去），钟声杳（一作暝）霭间。
[页]卷,册....[2743]244,8
第76笔
　　　　送戴迪赴凤翔幕府　韩翃
青春带文绶，去事魏征西。上路金羇出，中人玉箸齐。
当歌酒万斛，看猎马千蹄。自有从军乐，何须怨解携。
[页]卷,册....[2743]244,8
第77笔
　　　　送郢州郎使君[2743]　韩翃
千人插羽迎，知是范宣城。暮雪楚山冷，春江汉水清。
红鲜供客饭，翠竹引舟行。一别何时见，相思芳草生。
[页]卷,册....[2744]244,8
第78笔
　　　　送李中丞赴辰州　韩翃
白羽逐青丝，翩翩南下（一作去）时。巴人迎道路，蛮帅（一作塞）引旌旗。
暮雨山开少，秋江（一作风）叶落迟。功成益（一作冀）地（一作他）日，应见竹郎祠。
[页]卷,册....[2744]244,8
第79笔
　　　　送刘侍御赴陕州　韩翃
金羁映骕骦，后骑佩干将。把酒春城晚，鸣鞭晓路长。
带冰新溜涩，间雪早梅香。明日怀贤处，依依御史床。
[页]卷,册....[2744]244,8
第80笔
　　　　李中丞宅夜宴送丘侍御赴江东便往辰州　韩翃
积雪临阶夜，重裘对酒时。中丞违沈约，才子送丘迟。
一路三江上，孤舟万里期。辰州佳兴在，他日寄新诗。
[页]卷,册....[2744]244,8
第81笔
　　　　送李侍御归宣州使幕　韩翃
春早东江外，翩翩北路归。官齐魏公子，身逐谢玄晖。
山色随行骑，莺声傍客衣。主人池上酌，携手暮花飞。
[页]卷,册....[2744]244,8
第82笔
　　　　东城水亭宴李侍御副使　韩翃
东门留客（一作别）处，沽酒用钱刀。秋水床下急，斜晖林外高。
金羇络騕褭，玉匣闭豪曹。去日随戎幕，东风[2744]见伯劳。
[页]卷,册....[2745]244,8
第83笔
　　　　送秘书谢监赴江西使幕　韩翃
谢监忆山程，辞家万里行。寒衣傍楚色，孤枕宿潮（一作湖）声。
小寇不足问，新诗应渐清。府公相待日，引旆出江城。
[页]卷,册....[2745]244,8
第84笔
　　　　送江陵元司录　韩翃
新领州从事，曾为朝大夫。江城竹使待，山路橘官扶。
片雨三江道，残秋五叶湖。能令诗思好，楚色与寒芜。
[页]卷,册....[2745]244,8
第85笔
　　　　送李舍人携家归江东觐省　韩翃
二十青宫吏，成名似者稀。承颜陆郎去，携手谢娘归。
夜月回孤烛，秋风试夹衣。扁舟楚水上，来往速如飞。
[页]卷,册....[2745]244,8
第86笔
　　　　送刘侍御赴令公行营　韩翃
东城跃紫骝，西路大刀头。上客刘公干，元戎郭细侯。
一军偏许国，百战又防秋。请问萧关道，胡尘早晚收（一作休）。
[页]卷,册....[2745]244,8
第87笔
　　　　送苏州姚长史　韩翃
江城驿路长，烟树过云阳。舟领青丝缆，人歌白玉郎。
葛衣行柳翠，花簟宿荷香。别有心期处，湖光满讼堂。
[页]卷,册....[2745]244,8
第88笔
　　　　送金华王明府　韩翃
县舍江云里，心闲境又偏。家贫（一作资）陶令酒（一作菊），月俸沈郎钱。
黄蘗香山路，青枫暮雨天。时闻引车骑，竹外到（一作向）铜泉。
[页]卷,册....[2746]244,8
第89笔
　　　　送田仓曹汴州觐省　韩翃
拜庆承天宠，朝来辞汉宫。玉杯分湛露，金勒借追风。
古驿秋山下，平芜暮雨中。翩翩魏公子，人看渡关东。
[页]卷,册....[2746]244,8
第90笔
　　　　送张渚赴越州　韩翃
白面谁家郎，青骊照地光。桃花开绶色，苏合借衣香。
暮雪连峰近，春江海市长。风流似张绪，别后见垂杨。
[页]卷,册....[2746]244,8
第91笔
　　　　奉和元相公家园即事寄王相公　韩翃
共列中台贵，能齐物外心。回车青阁晚，解带碧茸深。
寒水分（一作随）畦入，晴花度竹寻。题诗更相忆，一字重千金。
[页]卷,册....[2746]244,8
第92笔
　　　　送道士姪归池阳　韩翃
银角桃枝杖，东门赠别初。幽州寻马客，灞岸送驴车。
野饭秋山静，行衣落照余。燕南群从少，此去意何如。
[页]卷,册....[2746]244,8
第93笔
　　　　送刘长上归城南别业[2746]　韩翃
数刻是归程，花间落照明。春衣香不散，骏马汗犹轻。
南渡春流浅，西风片雨晴。朝还会相就，饭尔五侯鲭。
[页]卷,册....[2747]244,8
第94笔
　　　　赠张五𬤇归濠州别业　韩翃
常知罢官意，果与世人疏。复此凉风起，仍闻濠上居。
故山期采菊，秋水忆观鱼。一去蓬蒿迳，羡君闲有余。
[页]卷,册....[2747]244,8
第95笔
　　　　送营（一作管）城李少府　韩翃
怀禄兼就养，更怀（一作怜）趋府心。晴山东里近，春水北门深。
新绶映芳草，旧家依（一作看）远林。还乘郑小驷，躞蹀县城阴。
[页]卷,册....[2747]244,8
第96笔
　　　　鲁中送鲁使君归郑州　韩翃
城中金络骑，出饯沈东阳。九月寒露白，六关秋草黄。
齐讴听处妙，鲁酒把来香。醉后著鞭去，梅山道路长。
[页]卷,册....[2747]244,8
第97笔
　　　　送夏侯校书归上都　韩翃
后辈传佳句，高流爱美名。青春事贺监，黄卷问张生。
暮雪重裘醉，寒山匹马行。此回将诣阙，几日谏书成。
[页]卷,册....[2747]244,8
第98笔
　　　　送李明府赴连州　韩翃
万里向南湘，孤舟入桂阳。诸侯迎（一作近）上客，小吏拜官郎。
春服橦花细，初筵木槿芳。看承雨露速，不待[2747]荔枝香。
[页]卷,册....[2748]244,8
第99笔
　　　　送卢大理赵侍御祭东岳兼寄孟兖州　韩翃
东岳昔有事，两臣朝望归。驿亭开岁酒，斋舍著新衣。
上客钟大理，主人陶武威。仍随御史马，山路满光辉。
[页]卷,册....[2748]244,8
第100笔
　　　　送皇甫大夫赴浙东（第四句缺二字）　韩翃
舟师分水国，汉将领秦官。麾下同心吏，军中□□端。
吴门秋露湿，楚驿暮天寒。豪贵东山去，风流胜谢安。
[页]卷,册....[2748]244,8
第101笔
　　　　送韦秀才　韩翃
东人相见罢，秋草独归时。几日孙弘阁，当年谢朓诗。
寒山叶落早，多雨路行迟。好忆金门步，功名自有期。
[页]卷,册....[2748]244,8
第102笔
　　　　送客一归襄阳二归浔阳　韩翃
南驱匹马会心期，东望扁舟惬梦思。熨斗山（一作坡）前春色早（一作草色），香炉峰顶暮烟时。
空林欲访庞（一作辛）居士。古寺应怀远法师，两地由来堪取兴，三贤他日幸留诗。
[页]卷,册....[2749]245,8
第103笔
　　　　送故人赴江陵寻庾牧　韩翃
主人持节拜荆州，走马应从一路游。斑竹冈连山雨暗，枇杷门向楚天秋。
佳期笑把斋中酒，远意闲登城上楼。文体此时看又别，吾知小庾甚风流。
[页]卷,册....[2749]245,8
第104笔
　　　　送客水路归陕　韩翃
相风竿影晓来斜，渭水东流去不赊。枕上未醒秦地酒，舟前已见陕人家。
春桥杨柳应齐叶，古县棠梨也作花。好是吾贤佳赏地，行逢三月会连沙。
[页]卷,册....[2749]245,8
第105笔
　　　　送丹阳刘太真　韩翃
长干道上落花朝，羡尔当年赏事饶。下箸已怜鹅炙美，开笼不奈鸭媒娇。
春衣晚入青杨巷，细马初过皂荚桥。相访不辞千里远，西风好借木兰桡。
[页]卷,册....[2749]245,8
第106笔
　　　　送客归江州　韩翃
东归复得采真游，江水迎君日夜流。客舍不离青雀舫，人家旧在白鸥（一作苹）洲。
风吹山带遥知雨，露湿荷裳已报秋。闻道泉明居止近，篮舆相访为（一作会）淹留。
[页]卷,册....[2750]245,8
第107笔
　　　　题张逸人园林　韩翃
花源一曲映茅堂，清论闲阶坐夕阳。麈尾手中毛已脱，蟹螯尊上味初香。
春深黄口（一作鸟）传窥树，雨后青苔散点墙。更道小山宜助赏，呼儿舒簟醉岩芳。
[页]卷,册....[2750]245,8
第108笔
　　　　又题张逸人园林　韩翃
藏头不复见时人，爱此云山奉养真。露色点衣孤屿晓（一作月），花枝妨帽小园春。
时（一作闷）携幼稚诸峰上，闲濯眉须一水滨。兴罢归来还对酌，茅簷挂著紫荷巾。
[页]卷,册....[2750]245,8
第109笔
　　　　送刘将军　韩翃
明光细甲照铔锻，昨日承恩拜虎牙。胆大欲期（一作欺）姜伯约，功多不让李轻车。
青巾校尉遥相许，墨（一作黑）矟（一作鞘）将军莫大（一作大莫）夸。阙下来时亲伏奏，胡尘未尽不为家。
[页]卷,册....[2750]245,8
第110笔
　　　　送（一作寄赠）郑员外（郑时在熊尚书幕府）　韩翃
风流不减杜陵时，五十为郎未是迟。孺子亦知名下士，乐人争唱卷中诗。
身齐吏部还多醉，心顾尚书自有期。要路眼青（一作看）知己在，不应穷巷久低眉。
[页]卷,册....[2750]245,8
第111笔
　　　　寄徐州郑使君[2750]　韩翃
江城五马楚云边，不羡雍容画省年。才子旧称何水部，使君还继谢临川。
射堂草遍收残雨，官路人稀对夕天。虽卧郡斋千里隔，与君同见月初圆。
[页]卷,册....[2751]245,8
第112笔
　　　　送襄垣王君归南阳别墅　韩翃
都门霁后不飞尘，草色萋萋满路春。双兔坡东千室吏，三鸦水上一归人。
愁眠客舍衣香满，走渡河桥马汗新。少妇比来多远望，应知蟢子上罗巾。
[页]卷,册....[2751]245,8
第113笔
　　　　送王诞渤海使赴李太守行营　韩翃
少年结客散黄金，中岁连兵扫绿林。渤海名王曾折首，汉家诸将尽倾心。
行人去指徐州近，饮马回看泗水深。喜见明时钟太尉，功名一似旧淮阴。
[页]卷,册....[2751]245,8
第114笔
　　　　送王少府归杭州　韩翃
归舟一路转青苹，更欲随潮向富春。吴郡陆机称地主，钱塘苏小是乡亲。
葛花满把能消酒，栀子同心好赠人。早晚重过鱼浦宿，遥怜佳句箧中新。
[页]卷,册....[2751]245,8
第115笔
　　　　赠王随　韩翃
青云自致晚（一作未）应遥，朱邸新婚乐事饶。饮罢更怜双袖舞，试来偏爱五花骄。
帐里炉香春梦晓，堂前烛影早更朝。更说毬场新雨歇，王孙今日定相邀。
[页]卷,册....[2751]245,8
第116笔
　　　　同题仙游观（一本题上无同字）　韩翃
仙台下见五城楼，风物凄凄宿雨收。山色遥连秦树晚，砧声近报汉宫秋。
疏松影落空坛静，细草香闲（一作[2751]开）小洞幽。何用别寻方外去，人间亦自有丹丘。
[页]卷,册....[2752]245,8
第117笔
　　　　访王起居不遇留赠　韩翃
双龙阙下拜恩初，天子令君注起居。载笔已齐周右史，论诗更事谢中书。
行闻漏滴随金仗，入对炉烟侍玉除。贺客自知来独晚，青骊不见意何如。
[页]卷,册....[2752]245,8
第118笔
　　　　送刘评事赴广州使幕　韩翃
征南官属似君稀，才子当今刘孝威。蛮府参军趋传舍，交州刺史拜行衣。
前临瘴海无人过，却望衡阳少雁飞。为报苍梧云影道，明年早送客帆归。
[页]卷,册....[2752]245,8
第119笔
　　　　送冷朝阳还上元　韩翃
青丝䋏引木兰船，名遂身归拜庆年。落日澄江乌榜外，秋风疏柳白门前。
桥通小市家林近，山带平湖野寺连。别后依依寒食（一作梦）里，共君携手在东田。
[页]卷,册....[2752]245,8
第120笔
　　　　送高别驾归汴州　韩翃
信陵门下（一作客）识君偏，骏马轻裘正少年。寒雨送归千里外，东风沈（一作留）醉百花前。
身随玉帐心应惬，官佐龙（一作铜）符势又全。久客未知何计是，参差去借汶阳田。
[页]卷,册....[2752]245,8
第121笔
　　　　送康洗马归滑州　韩翃
腰佩雕弓汉射声，东归衔命见双旌。青丝玉勒康侯马，孟（一作自）水金堤滑伯城。
腊雪夜看宜纵饮，寒芜昼猎（一作踏）不妨行。怀君又隔千山远（一作外），别后（一作一夜）春风百草生。
[页]卷,册....[2752]245,8
第122笔
　　　　寄上田仆射　韩翃
家封薛县异诸（一作褚）田（一作诗传），报主荣亲义两全。仆射临戎谢安石，大夫持宪杜延年。
金装昼出罗千骑，玉案晨餐直万钱。应念一身留阙下，阖门遥寄鲁西偏。
[页]卷,册....[2753]245,8
第123笔
　　　　送王光辅归青州兼寄储（一作朱）侍郎　韩翃
几回（一作通，又作封。）奏事建章宫，圣主偏知汉将功。身著紫衣趋阙下，口衔丹诏出关东。
蝉声驿路秋山里，草色河桥落照中。远忆故人沧海别，当年好跃五花骢。
[页]卷,册....[2753]245,8
第124笔
　　　　宴杨驸马山池（一作陈羽诗，又作朱湾诗。）　韩翃
垂杨拂岸草茸茸，绣户帘前花影重。鲙下玉盘红（一作金）缕细，酒开金瓮绿醅浓。
中朝驸马何平叔，南国词人陆士龙。落日泛舟同醉处，回潭百丈映千峰。
[页]卷,册....[2753]245,8
第125笔
　　　　送长史李少府入蜀　韩翃
行行独出故关迟，南望千山无尽期。见舞巴童应暂笑，闻歌蜀道又堪悲。
孤城晚闭清江上，匹马寒嘶白露时。别后此心君自见，山中何事不相思。
[页]卷,册....[2753]245,8
第126笔
　　　　送客还江东　韩翃
不妨高卧顺流归，五两行看扫翠微。鼯鼠夜喧孤枕近，䴔䴖晓避客船飞。
一壶先醉桃枝簟，百和初熏苎（一作越）布衣。君到新林江口泊，吟诗应赏谢玄晖。
[页]卷,册....[2753]245,8
第127笔
　　　　寄令狐尚书[2753]　韩翃
立身荣贵复何如，龙节红旗从板舆。妙略多推霍骠骑，能文独见沈尚书。
临风高会千门（一作人）帐，映水连营百乘车。他日感恩惭未报，举家犹似涸池鱼。
[页]卷,册....[2754]245,8
第128笔
　　　　扈从郊庙因呈两省诸公　韩翃
丹墀列士主恩同，厩马翩翩出汉宫。奉引乘舆金仗里，亲尝赐食玉盘中。
昼趋行殿旌门北，夜宿斋房刻漏东。明日驾回承雨露，齐将万岁及春风。
[页]卷,册....[2754]245,8
第129笔
　　　　送端州冯（一作高）使君　韩翃
白皙风流似有须，一门豪贵领苍梧。三峰亭暗橘边宿，八桂林香节下趋。
玉树群儿争翠羽，金盘少妾拣明珠。怀君乐事不可见，騣马翩翩新虎符。
[页]卷,册....[2754]245,8
第130笔
　　　　送王府张参军附学及第东归　韩翃
邻家不识斗鸡翁，闭户能齐隐者风。顾步曾为小山客，成名因事大江公。
一身千里寒芜上，单马重裘腊月中。寂寂故园行见在，暮天残雪洛城东。
[页]卷,册....[2754]245,8
第131笔
　　　　送齐明府赴东阳　韩翃
绿丝帆𫄴（一作纤）桂为樯，过尽淮山楚水长。万里移家背春谷，一官行府向东阳。
风流好爱杯中物，豪荡仍欺陌上郎。别后心期如在眼，猿声烟色树苍苍。
[页]卷,册....[2754]245,8
第132笔
　　　　鲁中送从事归荥阳　韩翃
故园衰草带荥波，岁晚知如君思何。轻橐归时鲁缟薄（一作满），寒衣缝处郑绵多。
万人都督鸣骝送，百里邦[2754]君枉骑过。累路尽逢知己在，曾无对酒不高歌。
[页]卷,册....[2755]245,8
第133笔
　　　　兖州送李明府使苏州便赴告（一作吉）期（一本题上无兖州二字）　韩翃
莫言水国去迢迢，白马吴门见不遥。枫树林中经楚雨，木兰舟上蹋江潮。
空山古寺千年石，草色寒堤百尺桥。早晚卢家兰室在（一作外），珊瑚玉佩彻青霄。
[页]卷,册....[2755]245,8
第134笔
　　　　送田明府归终南别业　韩翃
故园此日多心赏，窗下（一作外）泉流（一作流泉）竹外云。近馆应逢沈道士，比邻自识卞田君。
离宫树影登山见，上苑钟声过雪闻。相劝早移（一作趋）丹凤阙，不须常恋白鸥群。
[页]卷,册....[2755]245,8
第135笔
　　　　家兄自山南罢归献诗叙事　韩翃
时辈已争先，吾兄未著鞭。空嗟镊须（一作鬓）日，犹（一作独）是屈腰年。
不以殊方远，仍论水（一作赏）地偏。襄橙随客路，汉竹引归船。
云木（一作外）巴东峡，林泉（一作中）岘北川。池余骑马处，宅似卧龙边。
夜簟千峰月，朝窗万井烟。朱荷江女院，青稻楚人田。
县舍多潇洒，城楼入（一作得）醉眠。黄苞柑正熟，红缕鲙仍鲜。
坐厌牵丝倦，因从解绶旋。初辞五斗米，唯奉一囊钱。
室好（一作爱）生虚白，书耽守太玄。枥中嘶款段，阶下引潺湲。
落照渊明柳，春风叔夜弦。绛纱儒客帐，丹诀羽人篇。
雅论承安石，新诗与惠连。兴清湖见底，襟豁雾开天。
魏阙心犹系，周才道岂捐。一丘无自（一作自无）逸，三府会招贤。
[页]卷,册....[2755]245,8
第136笔
　　　　奉送王相公缙（一本无此字）赴幽州巡边（一本作奉送王相公赴范阳，一作张继诗。）　韩翃
黄阁开帷幄，丹墀侍（一作拜）冕旒。位高汤左相，权总汉诸侯。
不改周南化，仍分赵北忧。双旌过易水，千骑[2755]入幽州。
塞草连天暮，边风动地秋（一作愁）。无因随（一作陪）远道，结束佩吴钩。
[页]卷,册....[2756]245,8
第137笔
　　　　寄赠虢州张参军　韩翃
三十事诸侯，贤豪冠北州。桃花迎骏马，苏合染轻裘。
观妓将军第，题诗关尹楼。青林朝送客，绿屿晚回舟。
好栗分通子，名香赠莫愁。洗杯新酒熟，把烛故人留。
百雉归云过，千峰宿雨收。蒹葭露下晚，菡萏水中秋。
忆昨陪行乐，常时接献酬。佳期虽雾散，惠问亦川流。
开卷酲堪解，含毫思苦（一作若）抽。无因达情意，西望日悠悠。
[页]卷,册....[2756]245,8
第138笔
　　　　送李中丞赴商州　韩翃
五马渭桥东，连嘶逐（一作背）晓风。当年紫髯将，他日黑头公。
不异金吾宠，兼齐玉帐雄。闭营春雪下，吹角暮山空。
香麝松阴里，寒猿黛色中。郡斋多赏事，好与故人同。
[页]卷,册....[2756]245,8
第139笔
　　　　汉宫曲二首　韩翃
骏马绣（一作锦）障泥，红尘扑四蹄。归时何太晚，日照杏花西。

绣幕珊瑚钩，春开（一作香闺）翡翠楼。深情不肯道，娇倚钿箜篌。

[页]卷,册....[2756]245,8
第140笔
　　　　陪孟都督祭岳途中有赠　韩翃
封疆七百里，禄秩二千石。拥节祠太山，寒天霜草白。
[页]卷,册....[2756]245,8
第141笔
　　　　宿甑山　韩翃
山中今夜何人，阙下（一作门外）当年近臣。青琐应须早去，白云何用相亲。
[页]卷,册....[2756]245,8
第142笔
　　　　别甑山　韩翃
一身趋侍丹墀，西路翩翩去时。惆怅青山绿水，何年更是来（一作归）期。
[页]卷,册....[2757]245,8
第143笔
　　　　送陈明府赴淮南　韩翃
年华近逼（一作过）清明，落日微风送行。黄鸟绵蛮芳树，紫骝躞蹀东城。
花间一杯促膝，烟外千里含情。应渡淮南信宿，诸侯拥旆相迎。
[页]卷,册....[2757]245,8
第144笔
　　　　送客知（一作之）鄂州　韩翃
江口千家带楚云，江花乱点雪纷纷。春风落日谁相见，青翰舟中有鄂君。
[页]卷,册....[2757]245,8
第145笔
　　　　寒食（一作寒食日即事）　韩翃
春城无（一作风何）处不飞（一作开）花，寒食东风御柳斜。日暮（一作一夜）汉宫传蜡烛，轻（一作青）烟散入五侯家。
[页]卷,册....[2757]245,8
第146笔
　　　　羽林骑（一作羽林少年行）　韩翃
骏（一作骢）马牵来御柳中，鸣鞭欲向（一作过）渭桥东。红蹄乱蹋春城雪，花颔骄（一作频）嘶上苑风。
[页]卷,册....[2757]245,8
第147笔
　　　　看调马　韩翃
鸳鸯赭白齿新齐，晚日花中（一作间）散（一作放）碧蹄。玉勒斗（一作乍）回初喷沫，金鞭欲下不成嘶。
[页]卷,册....[2757]245,8
第148笔
　　　　寄赠衡州杨使君　韩翃
湘竹斑斑湘水春，衡阳太守虎符新。朝来笑向归鸿道，早晚南飞见主人。
[页]卷,册....[2757]245,8
第149笔
　　　　宿石邑山中[2757]　韩翃
浮云不共此山齐，山霭苍苍望（一作翠）转迷。晓月暂飞高（一作千）树里，秋河隔在数峰西。
[页]卷,册....[2758]245,8
第150笔
　　　　江南曲（一作李益诗）　韩翃
长乐花枝雨点（一作滴）销，江城日暮好相邀。春楼不闭葳蕤锁，绿水回通（一作连）宛转桥。
[页]卷,册....[2758]245,8
第151笔
　　　　赠张千牛　韩翃
蓬莱阙下是天（一作君）家，上路新回白鼻䯄。急管昼催平乐酒，春衣夜宿杜陵花。
[页]卷,册....[2758]245,8
第152笔
　　　　汉宫曲二首　韩翃
五柞宫中过腊看，万年枝上雪花残。绮窗夜闭玉堂静，素绠朝穿（一作垂）金井寒。

家在（一作汉室）长陵小市中，珠帘绣户对春风。君王昨日移仙仗，玉辇迎将入汉宫。（此首一作李益诗。）

[页]卷,册....[2758]245,8
第153笔
　　　　赠李翼　韩翃
王孙别舍拥朱轮，不羡空名乐此身。门外碧潭春洗马，楼前红烛夜迎人。
[页]卷,册....[2758]245,8
第154笔
　　　　少年行　韩翃
千点斓斒玉勒（一作斑斓喷玉）骢，青丝结尾绣缠騣。鸣（一作挥）鞭晓（一作晚）出章（一作铜）台路，叶叶春衣（一作依，又作随。）杨柳风。
[页]卷,册....[2758]245,8
第155笔
　　　　题玉真观李秘书院　韩翃
白云斜日影深松，玉宇瑶坛知几重。把酒题诗人散后，华阳洞里有疏钟。
[页]卷,册....[2758]245,8
第156笔
　　　　送客之潞府[2758]　韩翃
官柳青青匹马嘶，回风暮雨入铜鞮。佳期别在春山里，应是人参五叶齐。
[页]卷,册....[2759]245,8
第157笔
　　　　送客贬五溪　韩翃
南过猿声一逐臣，回看秋草泪沾巾。寒天暮雪（一作雨）空山里，几处蛮家是主人。
[页]卷,册....[2759]245,8
第158笔
　　　　送齐山人归长白山　韩翃
旧事仙人白兔公，掉头归去又乘风。柴门流水依然在，一路寒山万木中。
[页]卷,册....[2759]245,8
第159笔
　　　　寄裴郓州　韩翃
乌纱灵寿对秋风，怅望浮云济水东。官树阴阴铃阁暮，州人转忆白头（一作须）翁。
[页]卷,册....[2759]245,8
第160笔
　　　　梁城赠一二同幕　韩翃
五营河畔列旌旗，吹角鸣鼙日暮时。曾是信陵门下客，两回相吊不胜悲。
[页]卷,册....[2759]245,8
第161笔
　　　　河上寄故人（第五句缺一字）　韩翃
河流晓天，濮水清烟。日暖昆吾台上，春深颛顼城边。
莺声乱啁鹄□，花片细点龙泉。西望情人早至，犹应得醉芳年。
[页]卷,册....[2759]245,8
第162笔
　　　　留题宁川香盖寺壁　韩翃
爱远登高尘眼开，为怜萧寺上经台。山川谁识龙蛇蛰，天地自迎风雨来。
柳放寒条秋已老，雁摇孤翼暮空回。何人会得其中事，又被残花落日催。
[页]卷,册....[2759]245,8
第163笔
　　　　寄柳氏　韩翃
章台柳，章台柳，颜色青青今在否，纵使长条似旧垂，
也应攀折他人手。
[页]卷,册....[2759]245,8