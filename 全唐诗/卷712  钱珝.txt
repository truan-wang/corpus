第1笔
　　　　客舍寓怀　钱珝
洒洒滩声晚霁时，客亭风袖半披垂。野云行止谁相待，明月襟怀祇自知。
无伴偶吟溪上路，有花偷笑腊前枝。牵情景物潜惆怅，忽似伤春远别离。
[页]卷,册....[8190]712,21
第2笔
　　　　送王郎中　钱珝
惜别远相送，却成惆怅多。独归回首处，争那暮山何。
[页]卷,册....[8190]712,21
第3笔
　　　　江行无题一百首　钱珝
　　统签云，旧作钱起诗，今考诗系迁谪涂中杂咏，起无谪宦事，而珝自
　　中书谪抚州，其舟中集序云，秋八月，从襄阳浮江而行，诗中岘山，
　　沔，武昌，匡庐，鄱湖，浔阳诸地，经途所历，一一吻合，而秋半九
　　日尤为左验，其为珝诗无疑。蔡宽夫诗话云，江行百首，钱蒙仲得之
　　他本，因以传世，元非起集之旧，宋人语更可据，今与起集并存。

倾酒向涟漪，乘流欲去时。寸心同尺璧，投此报冯夷。[8190]

江曲全萦楚，云飞半自秦。岘山回首望，如别故乡（一作关）人。（往年累登岘亭）。

浦烟含（一作函）夜色（一作寒夜永），冷日转秋旻。自有沈碑在（一作石），清光不照人。

楚岸云空合，楚城人不来。祇今谁善舞，莫恨废章（一作发阳）台。

行背青山郭，吟当白露秋。风流无屈宋，空咏古荆州。

晚来渔父喜，网（一作罾）重欲收迟。恐有长江使，金钱愿赎龟。

去指龙沙路，徒悬象阙（一作魏）心。夜凉无远梦，不为偶闻砧。

雾云疏有叶，雨浪细无花（一作声）。稳放扁舟去，江天自有涯（一作程）。

好日当（一作长）秋半，层波动旅肠。已行千里外，谁与共秋光。

润色非东里，官曹更（一作吏）建章。宦游难自定，来唤櫂船郎。

夜江清未晓，徒惜月光（一作先）沉。不是因行乐，堪伤老大心。

翳日多乔木，维舟取束薪。静听江叟语，尽（一作俱）是厌兵人。

箭漏日初短，汀烟草未（一作木）衰。雨余（一作微）虽更绿，不是采苹时。

山雨（一作水）夜来涨，喜鱼（一作雨）跳满江。岸沙平欲尽，垂蓼入船窗。

渚边新雁下，舟上独凄凉。俱是南来客，怜君缀一行。

云密连江暗，风斜著物鸣。一杯真战将，笑尔作愁兵。

柳拂斜开（一作阳）路，篱边数户村。可能还有意，不掩向江门。[8191]

不识相如（一作桓公）渴，徒吟子美诗。江清惟独看，心外更（一作有）谁知。

牵路沿（一作缘）江狭，沙崩岸不平。尽知行处险，谁肯载时轻。

憔悴异灵均，非谗作逐臣。如逢渔父问，未是独醒人。

水含秋夜静，云带夕阳高。诗癖非吾病，何妨吮短豪。

带（一作登）舟维（一作非）古岸，还似阻西陵。箕伯无多怒，回头讵不能。

秋云久无雨，江燕社犹飞。却笑舟中客，今年未得归。

帆翅初张处，云鹏怒翼同。莫愁千里路，自有到来风。

佳节虽逢菊，浮生正似（一作是）萍。故山何处望，荒岸小长亭。

月下江流静，村荒人语稀。鹭鸳虽有伴，仍（一作乃）共影双飞。

斗转月未落，舟行夜已深。有村知不远，风便数声砧。

櫂惊沙鸟迅，飞溅夕阳波。不顾鱼多处，应防一目罗。

行到楚江岸，苍茫人正迷。祇如秦塞远，格磔鹧鸪啼。

渐觉江天远，难逢故国书。可能无往事，空食鼎中鱼。

岸草连荒色，村声乐稔年。晚晴贪（一作初）获稻，闲却采菱（一作莲）船。

滩浅多（一作争）游鹭，江清易见鱼。怪来吟未足，秋物欠红蕖。

蛩响依沙草，萤飞透水烟。夜凉谁咏史，空泊运租船。[8192]

睡稳叶舟轻，风微浪不惊。人居（一作任君）芦苇岸，终夜动秋声。

自念（一作守）平生意，曾期一郡符。可（一作岂）知因谪宦，斑鬓入江湖。

水天凉夜月，不是少（一作惜）清光。好景（一作物）随人物（一作秘），秦淮忆建康。

古来多思客，摇落恨江潭。今日秋风至，萧疏过（一作独）沔南。

映竹疑村好，穿芦觉渚幽。渐安无旷土，姜芋当农收。

烟渚复烟渚，画屏休（一作还）画屏。引愁天末去，数点暮山青。

秋风动客心，寂寂不成吟。飞上危樯立，莺啼报好音。（一作啼鸟不知音）。

见底高秋水，开怀万里天。旅吟还有伴，沙柳数枝蝉。

九日自佳节，扁舟无一杯。曹园旧樽酒，戏马忆高台。

兵火有余烬，贫村才数家。无人争晓渡，残月下寒沙。

渚禽菱芡足，不向稻粱争。静宿凉湾月，应无失侣声。

轻云未扑（一作护）霜，树杪橘初黄。行（一作信）是知名物，过风过水香。

土旷深耕少，江平远钓多。平生皆弃本，金革竟如何。

海月非常物，等闲不可寻。披沙应有地，浅处定无金。

风晚冷飕飕，芦花已白头。旧来红叶寺，堪忆玉京秋。

渺渺望天涯，清涟浸赤霞。难逢星汉使，乌鹊日乘槎。[8193]

风好来无阵，云开（一作闲）去有踪。钓歌无远近，应喜罢艨艟。

吴疆连楚甸，楚俗异吴乡。谩把樽中物，无人啄蟹黄（一作匡）。

岸绿野烟远，江红斜照微。撑开小渔艇，应到月明归。

雨余江始涨，漾漾见流薪。曾叹河（一作沟）中木，斯言忆古人。

垂露（一作坠露）晚犹浓，（一作露坠日犹红），清（一作秋）风（一作花）不易逢。涉江虽已晚，高树搴（一作攀）芙蓉。

乘（一作叶）舟维夏口，烟野独行时。不见头陀寺，空怀幼妇碑。

晚泊武昌岸，津亭疏柳风。数株曾手植，好事忆陶公。

舟航依浦定，星斗满江寒。若比（一作此）阴霾日，何妨（一作方）夜未阑。

近戍离金落，孤岑望火门。惟将知命意，潇洒向乾坤。

丛菊生堤上，此花长后时。有人还采掇，何必在（一作及）春期。

景夕（一作夕景）残霞落，秋寒细雨晴。短缨何用濯，舟在月中行。

堤（一作垠）坏漏（一作满）江水，地坳成野塘。晚荷人不折，留取（一作此）作秋香。

左（一作失）宦终何路，摅怀亦自宽。襞千牋嘲白鹭，无意喻枭鸾。

楼空人不归，云白去时衣。黄鹤无心下，长应笑令威。

白帝朝惊浪，阳台暮映云。等闲生险易，世路祇如君。

橹（一作芦）慢生轻浪，帆虚带白云。客船虽狭小，容得瘦（一作庾）将军。（晋冠军将军柳遐免官，桓温怪其瘦，答云：不能不恨于[8194]破甑）。

静看秋江水，风微浪渐平。人间驰竞处，尘土自波成。

风借（一作劲）帆方疾，风回櫂却迟。较量人世事，不校一毫厘。

咫尺愁风雨，匡庐不可登。祇疑云（一作香）雾窟，犹有六朝僧。

江草何多思，冬青尚满洲。谁能惊鹏鸟，作赋为沙鸥。

幸有烟波兴，宁辞笔砚劳。缘情无怨刺，却似反离骚。

沙上独行时，高吟（一作吟情）到楚词。难将垂岸蓼，盈（一作应）把当江蓠。

秋寒鹰隼健，逐雀下云空。知是江湖客（一作阔），无心击塞鸿。

幽怀念烟水，长恨隔龙沙。今日滕王阁，分明见落霞。

江流何渺渺，怀古独依依。渔父非贤者，芦中但有矶。

风雨正甘寝，云霓忽晓晴。放歌虽（一作须）自遣，一岁又峥嵘。

幽思正迟迟，沙边濯弄时。自怜非博物，犹未识凫葵。

曾有烟波客，能歌西塞山。落花惟待月，一钓紫菱湾。

千顷水纹细，一拳岚影孤。君山寒树绿，曾过洞庭湖。

光阔重湖水，低斜远雁行。未曾无兴咏，多谢沈东阳。

晚菊绕江垒，忽如开古屏。莫言时节过，白日有余馨。[8195]

日落长亭晚，山门步障青。可怜无酒分，处处（一作更祝）有旗亭（一作星）。

远岸无行树，经霜有伴（一作半）红。停船搜（一作披）好句，题叶赠江枫。

身世比行舟，无风亦暂休。敢言终破浪，惟愿稳乘流。

数亩苍苔石，烟蒙鹤卵洲。定因词客遇（一作过），名字始风流。

兴闲停桂楫，路好过松门。不负佳山水，还开酒一樽。

短楫休敲桂，孤根自驻萍。自怜非剑气，空向斗牛星。

高浪如银屋，江风一发时。笔端降太白，才大语终奇。

细竹渔家路，晴阳看结罾。喜来邀客坐，分与折腰菱。

平湖五百里，江水想通波。不奈扁舟去，其如决计何。

数逢（一作峰）云断处，去岸映高山。身到章江日，应犹（一作犹应）未得闲。

一湾斜照水，三版顺风船。未敢相邀钓，劳生只自怜。

江雨正霏微，江村晚渡稀。何曾妨钓艇，更待得鱼归。

新野旧楼名，浔阳胜赏情。照人长一色，江月共凄清。

愿饮西江水，那吟北渚愁。莫教留滞迹，远比蔡昭侯。

湖口分江水，东流独有情。常（一作当）时好风物，谁伴谢（一作为伴）宣城。

浔阳江畔菊，应似古来秋。为问幽栖客，吟时得酒不。[8196]

高峰有佳号，千尺倚寒风（一作松）。若使炉烟在，犹应为上公。

万木已清霜，江边村事忙。故溪黄稻熟，一夜梦（一作瓮）中香。

楚水苦萦回，征帆落又开。可缘非直路，却有好风来。

远谪岁时〔晏〕（宴），暮江风雨寒。仍愁系舟处，惊梦近长滩。

[页]卷,册....[8197]712,21
第4笔
　　　　春恨三首　钱珝
负罪将军在北朝，秦淮芳草绿迢迢。高台爱妾魂销尽，始得丘迟为一招。

久戍临洮报未归，箧香销尽别时衣。身轻愿比兰阶蝶（一作叶），万里还寻塞草飞。

永巷频闻小苑游，旧恩如泪亦难收。君前愿报新颜色，团扇须防白露秋。

[页]卷,册....[8197]712,21
第5笔
　　　　蜀国偶题　钱珝
忽忆明皇西幸时，暗伤潜恨竟谁知。佩兰应语宫臣道，莫向金盘进荔枝。
[页]卷,册....[8197]712,21
第6笔
　　　　未展芭蕉　钱珝
冷烛无烟绿蜡干，芳心犹卷怯春寒。一缄书劄藏何事，会被东风暗拆看。
[页]卷,册....[8197]712,21
第7笔
　　　　同程九早入中书（一作钱起诗）　钱珝
汉家贤相重英奇，蟠木何材也见知。不意云霄能自致，空惊鹓鹭忽相随。
腊雪初明柏子殿，春光欲上万年枝。独惭皇鉴明如日，未厌春（一作萤）光向玉墀。
[页]卷,册....[8197]712,21