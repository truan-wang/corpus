第1笔
　　　　铜雀妓　高适
日暮铜雀迥，秋深玉座清。萧森松柏望，委郁绮罗情。
君恩不再得，妾舞为谁轻。
[页]卷,册....[2189]211,6
第2笔
　　　　塞下曲　高适
结束浮云骏，翩翩出从戎。且凭天子怒，复倚将军雄。
万鼓雷殷地，千旗火生风。日轮驻霜戈，月魄悬雕弓。
青海阵云匝，黑山兵气衡。战酣太白高，战罢旄头空。（一本无战酣二句）
万里不惜死，一朝（一作阵）得成功。画图骐麟阁，入朝明光宫。
大笑向文士，一经何足穷。古人昧此道，往往成老翁。
[页]卷,册....[2189]211,6
第3笔
　　　　塞上[2189]　高适
东出卢龙塞，浩然客思孤。亭堠列万里，汉兵犹备胡。
边尘涨北溟，虏骑（一作塞马）正南驱。转斗岂长策，和亲非远图。
惟昔李将军，按节出皇（一作临此）都。总戎扫大漠，一战擒单于。
常怀感激心，愿效纵横谟。倚剑欲谁语，关（一作山）河空郁纡。
[页]卷,册....[2190]211,6
第4笔
　　　　蓟门行五首　高适
蓟门逢古（一作故）老，独立思氛氲。一身既零丁，头鬓白纷纷。
勋庸今已矣，不识霍将军。

汉家能用武，开拓穷异域。戍卒厌糠核，降胡饱衣食。
关（一作开）亭试一望，吾欲泪沾臆。

边城十一月，雨雪乱霏霏。元戎号令严，人马亦轻肥。
羌胡无尽日，征战几时归。

幽州多骑射，结发重横行。一朝事将军，出入有声名。
纷纷猎秋草，相向角弓鸣。

黯黯（一作茫茫）长城外，日没更烟尘。胡骑虽凭陵，汉兵不顾身。
古树满空塞，黄云愁杀人。

[页]卷,册....[2190]211,6
第5笔
　　　　效古赠崔二　高适
十月河洲时，一看有归思。风飙生惨烈，雨雪暗天地。
我辈今胡为，浩哉迷所至。缅怀当涂者，济济居声位。
邈然在云霄，宁肯更沦踬。周旋多燕乐，门馆列车骑。
美人芙蓉姿，狭室兰麝气。金𬬻陈兽炭，谈笑正得意。
岂论草泽中，有此枯槁士。我惭经济策，久欲甘弃置。
君负纵横才，如何尚憔悴。长歌增郁怏，对酒不能醉。
穷达自有时，夫子莫下泪。
[页]卷,册....[2190]211,6
第6笔
　　　　巨鹿赠李少府　高适
李侯虽薄宦，时誉何籍籍。骏马常借人，黄金每留客。
投壶华馆静，纵酒凉风夕。即此遇神仙，吾欣知损[2190]益。
[页]卷,册....[2190]211,6
第7笔
　　　　东平留赠狄司马（曾与田安西充判官）　高适
古人无宿诺，兹道以（一作未）为难。万里赴知己，一言诚可叹。
马蹄经月窟，剑术指楼兰。地出北庭尽，城临西海寒。
森然瞻武库，则是（一作刚若）弄儒翰。入幕绾银绶，乘轺兼铁冠。
练兵日精锐，杀敌无遗残。献捷见天子，论功俘可汗。
激昂丹墀下，顾盼青云端。谁谓纵横策，翻为权势干。
将军既坎𡒄，使者亦辛酸。耿介挹（一作揖）三事，羇离从一官。
知君不得意，他日会鹏抟。
[页]卷,册....[2191]211,6
第8笔
　　　　过卢明府有赠　高适
良吏不易得，古人今可传。静然本诸已，以此知其贤。
我行挹高风，羡尔兼少年。胸怀豁清夜，史汉如流泉。
明日复行春，逶迤出郊坛。登高见百里，桑野郁芊芊。
时平俯鹊巢，岁熟多人烟。奸猾唯闭户，逃亡归种田。
回轩自郭南，老幼满马前。皆贺蚕农至（一作事），而无徭役牵。
君观黎庶心，抚之诚万全。何幸逢大道，愿言烹小鲜。
能奏明廷主，（一作谁能奏明主），一试武城弦。
[页]卷,册....[2191]211,6
第9笔
　　　　单父逢邓司仓覆仓库因而有赠　高适
邦牧今坐啸，群贤趋纪纲。四人忽不扰，耕者遥相望。
粲粲府中妙，授词如履霜。炎炎伏热时，草木无晶光。
匹马度睢水，清风何激扬。校缗阅帑藏，发廪欣斯箱。
邂逅得相逢，欢言至夕阳。开襟自公余，载酒登琴堂。
举杯挹山川，寓目穷毫芒。白鸟向田尽，青蝉归路长。
醉中不惜别，况乃正游梁。
[页]卷,册....[2191]211,6
第10笔
　　　　蓟门不遇王之〔涣〕（焕）郭密之因以留赠[2191]　高适
适远登蓟丘，兹晨独搔屑。贤交不可见，吾愿终难说。
迢递千里游，羇离十年别。才华仰清兴，功业嗟芳节。
旷荡阻雪海，萧条带风雪。逢时事多谬，失路心弥折。
行矣勿重陈，怀君但愁绝。
[页]卷,册....[2192]211,6
第11笔
　　　　寄孟五少府　高适
秋气（一作风）落穷巷，离忧兼暮蝉。后时已如此，高兴亦徒然。
知君念淹泊，忆我屡周旋。征路见来雁，归人悲远天。
平生感（一作各）千里，相望在贞坚（一作贤）。
[页]卷,册....[2192]211,6
第12笔
　　　　苦雨寄房四（一作休）昆季　高适
独坐见多雨，况兹兼索居。茫茫十月交，穷阴千里余。
弥望无端倪，北风击林箊。白日（一作月）渺难睹（一作见），黄云争卷舒。
安（一作焉）得造化功，旷然一扫除。滴沥簷宇愁，寥（一作寂）寥谈笑疏。
泥涂拥城郭，水潦盘丘墟。惆怅悯田农，裴回伤里闾。
曾是力井（一作耕）税，曷为（一作云）无斗储。万事切中怀，十年思上书。
君门嗟缅邈，身计念居诸。沈吟顾草茅，郁怏任盈虚。
黄鹄（一作鹤）不可羡，鸡鸣时起予。故人平台侧，高馆临通衢。
兄弟方荀陈，才华冠应徐。弹棋自多暇，饮酒更（一作复）何如。
知人想林宗，直道惭史鱼。携手风流（一作流风）在，开襟鄙吝祛。
宁能访穷巷，相与对园（一作嘉，一作家）蔬。
[页]卷,册....[2192]211,6
第13笔
　　　　和贺兰判官望北海作　高适
圣代务平典，𬨎轩推上才。迢遥（一作亭）溟海际，旷望沧波开。
四牡未遑息，三山安在哉。巨鼇不可钓，高浪何崔嵬。
湛湛朝百谷，茫茫连九垓。挹流纳广大，观异增迟回。
日出见鱼目，月圆知蚌胎。迹非想像到，心以精灵猜。
远色带孤屿，虚声涵殷雷。风行越裳贡，水遏天吴灾。
揽辔隼将击，忘机鸥复来。缘情韵骚雅，[2192]独立遗尘埃。
吏道竟殊（一作吾）用，翰林仍忝陪。长鸣谢知己，所愧非龙媒。
[页]卷,册....[2193]211,6
第14笔
　　　　和崔二少府登楚丘城作　高适
故人亦不遇，异县久栖托。辛勤失路意，感叹登楼作。
清晨眺原野，独立穷寥廓。云散芒砀山，水还睢阳郭。
绕梁即襟带，封卫多漂泊。事古悲城池，年丰爱墟落。
相逢俱未展，携手空萧索。何意千里心，仍求百金诺。
公侯皆我辈，动用在谋略。圣心思贤才，朅来刈葵藿。
[页]卷,册....[2193]211,6
第15笔
　　　　酬司空璲少府　高适
飘飖未得意，感激与谁论。昨日遇夫子，仍欣吾道存。
江山满词赋，札翰起凉温。吾见风雅作，人知德业尊。
惊飙荡万木，秋气屯高原。燕赵何苍茫，鸿雁来翩翻。
此时与君别，握手欲无言。
[页]卷,册....[2193]211,6
第16笔
　　　　酬李少府　高适
出塞魂屡（一作犹）惊，怀贤意难说。谁知吾道间，乃在客中别。
日夕捧琼瑶，相思无休歇。伊人虽薄宦，举代推高节。
述作凌江山，声华满冰雪。一登蓟丘上（一作山），四顾何惨烈。
来雁无尽时，边风正骚屑。将从崖谷遁，且与沈浮绝。
君若登青云，余当投魏阙。
[页]卷,册....[2193]211,6
第17笔
　　　　酬裴秀才　高适
男儿贵得意，何必相知早。飘荡与物永（一作华），蹉跎觉年（一作身）老。
长卿无产业，季子惭妻嫂。此事难重陈，未于（一作为）众人道。
[页]卷,册....[2193]211,6
第18笔
　　　　酬陆少府[2193]　高适
朝临淇水岸，还望卫人邑。别意在山阿，征途背原隰。
萧萧（一作稍稍）前村口，唯见转蓬入。水渚人去迟，霜天雁飞急。
固应不远别，（一作我行应不远），所与路（一作终）未及。欲济川上舟，相思空伫立。
[页]卷,册....[2194]211,6
第19笔
　　　　奉酬北海李太守丈人夏日平阴亭　高适
天子股肱守，丈人山岳灵。出身侍丹墀，举翮凌青冥。
当昔皇运否，人神俱未宁。谏官莫敢议，酷吏方专刑。
谷永独言事，匡衡多引经。两朝纳深衷，万乘无不听。
盛烈播南史，雄词豁东溟。谁谓整隼旟，翻然忆柴扃。
寄书汶阳客，回首平阴亭。开封见千里，结念存百龄。
隐轸江山丽（一作来），氛氲兰茞馨。自怜遇时休，漂泊随流萍。
春野变木德，夏天临火星。一生徒羡鱼，四十犹聚萤。
从此日闲放，焉能怀拾青。
[页]卷,册....[2194]211,6
第20笔
　　　　酬马八效古见赠　高适
深（一作谿）崖无绿竹，秀色徒氛氲。时代种桃李，无人顾此君。
奈何冰雪操，尚与蒿莱群。愿托灵仙子，一声吹入云。
[页]卷,册....[2194]211,6
第21笔
　　　　酬鸿胪裴主簿雨后睢阳北楼见赠之（一作王昌龄诗）　高适
暮霞照新晴，归云犹相逐。有怀晨昏暇，相见登眺目。
问礼侍彤襜，题诗访茅屋。高楼多古今，陈事满陵谷。
地久微子封，台余孝王筑。裴回顾霄汉，豁达俯川陆。
远水对秋城，长天向乔木。公门何清净，列戟森已肃。
不叹携手稀，恒思著鞭速。终当拂羽翰，轻举随鸿鹄。
[页]卷,册....[2194]211,6
第22笔
　　　　酬裴员外以诗代书　高适
少时方浩荡，遇物犹尘埃。脱略身外事，交游天下才。
单车入燕赵，独立心悠哉。宁知戎马间，忽展平生[2194]怀。
且欣清论高，岂顾夕阳颓。题诗碣石馆，纵酒燕王台。
北望沙漠垂，漫天雪皑皑。临边无策略，览古空裴回。
乐毅吾所怜，拔齐翻见猜。荆卿吾所悲，适秦不复回。
然诺多死地，公忠成祸胎。与君从此辞，每恐流年催。
如何俱老大，始复忘形骸。兄弟真二陆，声名连八裴。
乙未将星变，贼臣候天灾。胡骑犯龙山，乘舆经马嵬。
千官无倚者，万姓徒悲哀。诛吕鬼神动，安刘天地开。
奔波走风尘，倏忽值云雷。拥旄出淮甸，入幕征楚材。
誓当剪鲸鲵，永以竭驽骀。小人胡不仁，谗我成死灰。
赖得日月明，照耀无不该。留司洛阳宫，詹府唯蒿莱。
是时扫氛祲，尚未歼渠魁。背河列长围，师老将亦乖。
归军剧风火，散卒争椎埋。一夕瀍洛空，生灵悲曝腮。
衣冠投草莽，予欲驰江淮。登顿宛叶下，栖遑襄邓隈。
城池何萧条，邑屋更崩摧。纵横荆棘丛，但见瓦砾堆。
行人无血色，战骨多青苔。遂除彭门守，因得朝玉阶。
激昂仰鹓鹭，献替欣盐梅。驱传及远蕃，忧思郁难排。
罢人纷争讼，赋税如山崖。所思在畿甸，曾是鲁宓侪。
自从拜郎官，列宿焕天街。那能访遐僻，还复寄琼瓌。
金玉本高价，埙篪终易谐。朗咏临清秋，凉风下庭槐。
何意寇盗间，独称名义偕。辛酸陈侯诔，（陈二补阙铭诔，即裴所为。）叹息季鹰杯。
白日屡分手，青春不再来。卧看中散论，酬忆太常斋。
酬赠徒为尔，长歌还自咍。
[页]卷,册....[2195]211,6
第23笔
　　　　酬庞十兵曹　高适
忆昔游京华，自言生羽翼。怀书访知己，末路空相识。
许国不成名，还家有惭色。托身从畎亩，浪迹初自得。
雨泽感天时，耕耘忘帝力。同人洛阳至，问我睢水北。
遂尔款津涯，净然见胸臆。高谈悬物象，逸韵投翰墨。
别岸迥无垠，海鹤鸣不息。梁城多古意，携手共凄恻。
怀贤想邹枚，登高思荆棘。世情恶疵贱，之子[2195]怜孤直。
酬赠感并深，离忧岂终极。
[页]卷,册....[2196]211,6
第24笔
　　　　同吕员外酬田著作幕（一作莫）门西宿盘山秋夜作　高适
碛路天早秋，边城夜应永。遥传戎旅作，已报关山冷。
上将顿盘阪，诸军遍泉井。绸缪阃外书，慷慨幕中请。
能使勋业高，动令氛雾屏。远途能自致，短步终难骋。
羽翮时一看，穷愁始三省。人生感然诺，何啻若形影。
白发知苦心，阳春见佳境（一作景）。星河连塞络，刁斗兼山静。
忆君霜露时，使我空引领。
[页]卷,册....[2196]211,6
第25笔
　　　　酬秘书弟兼寄幕下诸公　并序　高适
　　乙亥岁，适征诣长安，时侍御杨公任通事舍人，诗书起予，盖终日矣
　　。今年适自封丘尉统吏卒于青夷，途经博陵，得太守贾公之政，相见
　　如旧，他日之意存焉。司业张侯，周旋迨兹，仅三十载，将畴昔是好
　　，匪穷达之异乎。族弟秘书，雁序之白眉者，风尘一别，俱东西南北
　　之人，怆然相逢。适与愿契，旅馆之暇，长怀益增，因赋是诗，愧非
　　六义之流也。
亚相膺时杰，群才遇良工。翩翩幕下来，拜赐甘泉宫。
信知命世奇，适会非常功。侍御执邦宪，清词焕春丛。
末路望绣衣，他时常发蒙。孰云三军壮，惧我弹射雄。
谁谓万里遥，在我樽俎中。光禄经济器，精微自深衷。
前席屡荣问，长城兼在躬。高纵激颓波，逸翮驰苍穹。
将副节制筹，欲令沙漠空。司业志应徐，雅度思冲融。
相思三十年，忆昨犹儿童。今来抱青紫，忽若披鹓鸿。
说剑增慷慨，论交持始终。秘书即吾门，虚白无不通。
多才陆平原，硕学郑司农。献封到关西，独步归山东。
永意久知处，嘉言能亢宗。客从梁宋来，行役随转蓬。
酬赠欣元弟，忆贤瞻数公。游鳞戏沧浪，鸣凤栖梧桐。
并负垂天翼，俱乘破浪风。眈眈天府[2196]间，偃仰谁敢同。
何意搆广厦，翻然顾雕虫。应知阮步兵，惆伥此途穷。
[页]卷,册....[2197]211,6
第26笔
　　　　淇上酬薛三据兼寄郭少府微（一作王昌龄诗）　高适
自从别京华，我心乃萧索。十年守章句，万事空寥落。
北上登蓟门，茫茫见沙漠。倚剑对风尘，慨然思卫霍。
拂衣去燕赵，驱马怅不乐。天长沧洲路，日暮邯郸郭。
酒肆或淹留，渔潭屡栖泊。独行备艰险，所见穷善恶。
永愿拯刍荛，孰云（一作辞）干鼎镬。皇情念淳古，时俗何浮薄。
理道资（一作须）任贤，安人在求瘼。故交负灵奇，逸气抱謇谔。
隐轸经济具，纵横建安作。才望忽先鸣，风期无宿诺。
飘飖劳州县，迢递限言谑。东驰眇贝丘，西顾弥虢略。
淇水徒自流，浮云不堪托。吾谋适可用，天路岂寥廓。
不然买山田，一身与耕凿。且欲同鹪鹩，焉能志鸿鹄（一作鹤）。
[页]卷,册....[2197]211,6
第27笔
　　　　酬岑二十主薄秋夜见赠之作　高适
舍下蛩乱鸣，居然自萧索。缅怀高秋兴，忽枉清夜作。
感物我心劳，凉风惊二毛。池枯菡萏死，月出梧桐高。
如何异乡（一作州）县，复得交才彦。汨没嗟后时，蹉跎耻相见。
箕山别来久，魏阙谁不恋。独有江海心，悠悠（一作然）未尝倦。
[页]卷,册....[2197]211,6
第28笔
　　　　答侯少府　高适
常日好读书，晚年学垂纶。漆园多乔木，瞧水清粼粼。
诏书下柴门，天命敢逡巡。赫赫三伏时，十日到咸秦。
褐衣不得见，黄绶翻在身。吏道顿羁束，生涯难重陈。
北使经大寒，关山饶苦辛。边兵若刍狗，战骨成埃尘。
行矣勿复言，归欤伤我神。如何燕赵陲，忽遇平生亲。
开馆纳征骑，弹弦娱远宾。飘飖天地间，一别[2197]方兹晨。
东道有佳作，南朝无此人。性灵出万象，风骨超常伦。
吾党谢王粲，群贤推郄诜。明时取秀才，落日过蒲津。
节苦名已富，禄微家转贫。相逢愧薄游，抚己荷陶钧。
心事正堪尽，离居（一作忧）宁太频。两河归路遥，二月芳草新。
柳接滹沱暗，莺连渤海春。谁谓行路难，猥当希代珍。
提握每终日，相思犹比邻。江海有扁舟，丘园有角巾。
君意定何适，我怀知所遵。浮沈各异宜，老大贵全真。
莫作云霄计，遑遑随缙绅。
[页]卷,册....[2198]211,6
第29笔
　　　　宋中别周梁李三子　高适
曾是不得意，适来兼别离。如何一尊酒，翻作满堂悲。
周子负高价，梁生多逸词。周旋梁宋间，感激建安时。
白雪（一作云）正如此，青云（一作天）无自疑。李侯怀英雄（一作清英），肮脏乃天资。
方寸且无间，衣冠当在斯。俱为千里游，忽（一作勿）念两乡辞。
且见壮心在，莫嗟携手迟。凉风吹北原，落日满（一作照）西陂。
露下草初白，天长云屡滋。我心不可问（一作得），君去（一作兮）定何之。
京洛多知己，谁能忆左思。
[页]卷,册....[2198]211,6
第30笔
　　　　宋中别李八　高适
岁晏谁不归，君归意可说。将趋倚门望，怀念同人别。
驻马临长亭，飘然事明发。苍茫眺千里，正值苦寒节。
旧国多转蓬，平台下明月。世情薄疵贱，夫子怀贤哲。
行矣各勉旃，吾当挹余烈。
[页]卷,册....[2198]211,6
第32笔
　　　　送萧十八与房侍御回还　高适
常苦（一作悲）古人远，今见斯人古。澹泊遗声华，周旋必邹鲁。
故交在梁宋，游方出庭户。匹马鸣朔风，一身济河浒。
辛勤采兰咏，款曲翰林主。岁月催别离，庭闱远风土。
寥寥寒烟静，莽莽夕阴吐（一作云苦）。明发不在兹，青天眇难睹。
[页]卷,册....[2199]211,6
第33笔
　　　　宋中送族姪式颜（时张大夫贬括州，使人召式颜，遂有此作。）　高适
大夫击东胡，胡尘不敢起。胡人山下哭，胡马海边死。
部曲尽公侯，舆台亦朱紫。当时有勋业，末路遭谗毁。
转旆燕赵间，剖符括苍里。弟兄莫相见，亲族远枌梓。
不改青云心，仍招布衣士。平生怀感激，本欲候知己。
去矣难重陈，飘然自兹始。游梁且未遇，适越今何以。
乡山西北愁，竹箭东南美。峥嵘缙云外，苍莽几千里。
旅雁悲啾啾，朝昏孰云已。登临多瘴疠，动息在风水。
虽有贤主人，终为客行子。我携一尊酒，满酌聊劝尔。
劝尔惟一言，家声勿沦滓。
[页]卷,册....[2199]211,6
第34笔
　　　　又送族姪式颜　高适
惜君才未遇，爱君才若此。世上五百年，吾家一千里。
俱游帝城下，忽在梁园里。我今行山东，离忧不能已。
[页]卷,册....[2199]211,6
第35笔
　　　　赠别王十七管记　高适
故交吾未测，薄宦空年岁。晚节踪曩贤，雄词冠当世。
堂中皆食客，门外多酒债。产业曾未言，衣裘与人敝。
飘飖戎幕下，出入关山际。转战轻壮心，立谈有边计。
云沙自回合，天海空迢递。星高汉将骄，月盛胡[2199]兵锐。
沙深冷陉断，雪暗辽阳闭。亦谓扫欃枪，旋惊陷蜂虿。
归旌告东捷，斗骑传西败。遥飞绝汉书，已筑长安第。
画龙俱在叶，宠鹤先居卫。勿辞部曲勋，不藉将军势。
相逢季冬月，怅望穷海裔。折剑留赠人，严装遂云迈。
我行将悠𥾝，（说文：与缅同），及此还羁滞。曾非济代谋，且有临深诫。
随波混清浊，与物同丑丽。眇忆青岩栖，宁忘褐衣拜。
自言爱（一作偕）水石，本欲亲兰蕙。何意薄松筠，翻然重菅蒯。
恒深取与分，孰慢平生契。款曲鸡黍期，酸辛别离袂。
逢时愧名节，遇坎悲沦替。适赵非解纷，游燕往（一作独）无说。
浩歌方振荡，逸翮思凌励。倏若异鹏抟，吾当学蝉蜕。
[页]卷,册....[2200]211,6
第36笔
　　　　涟上别王秀才　高适
飘飖经远道，客思满穷秋。浩荡对长涟，君行殊未休。
崎岖山海侧，想像无前俦。何意（一作岂谓）照乘珠，忽然欲暗投。
东路方萧条，楚歌复悲愁。暮帆使人感，去鸟兼离忧。
行矣当自爱，壮年莫悠悠。余亦从此辞，异乡难久留。
赠言岂终极，慎勿滞沧洲。
[页]卷,册....[2200]211,6
第37笔
　　　　赠别沈四逸人（一作士）　高适
沈侯未可测，其况信浮沈。十载常独坐，几人知此心。
乘舟蹈沧海，买剑投黄金。世务不足烦，有田西山岑。
我来遇知己，遂得开清襟。何意阃阈间，沛然江海深。
疾风扫秋树，濮上多鸣砧。耿耿尊酒前，联雁飞愁音（一作阴）。
平生重离别，感激对孤琴（一作吟）。
[页]卷,册....[2200]211,6
第38笔
　　　　送韩九　高适
惆怅别离日，裴回岐路前。归人望独树，匹马随秋蝉。
常与天下士，许君兄弟贤。良时正可用，行矣莫徒[2200]然。
[页]卷,册....[2201]211,6
第39笔
　　　　送崔录事赴宣城　高适
大国非不理，小官皆用才。欲行宣城印，住饮洛阳杯。
晚景为人别，长天无鸟回。举帆风波渺，倚棹江山来。
羡尔兼乘兴，芜湖千里开。
[页]卷,册....[2201]211,6
第40笔
　　　　别（一作送）张少府　高适
归客留不住，朝云纵复横。马头向春草，斗柄临高城。
嗟我久离别，羡君看弟兄。归心更难道，回首一（一作益）伤情。
[页]卷,册....[2201]211,6
第41笔
　　　　淇上别刘少府子英　高适
近来住淇上，萧条惟空林。又非耕种时，闲散多自任。
伊君独知我，驱马欲招寻。千里忽携手，十年同苦心。
求仁见交态，于道喜甘临。逸思乃天纵，微才应陆沈。
飘然归故乡，不复问离襟。南登黎阳渡，莽苍寒云阴。
桑叶原上起，河凌山下深。途穷更远别，相对益（一作一）悲吟。
[页]卷,册....[2201]211,6
第42笔
　　　　别耿都尉　高适
四十能学剑，时人无此心。如何耿夫子，感激投知音。
翩翩白马来，二月青草深。别易小千里，兴酣倾百金。
[页]卷,册....[2201]211,6
第43笔
　　　　宋中遇林虑杨十七山人因而有别　高适
昔余涉漳水，驱车行邺西。遥见林虑山，苍苍戛天倪。
邂逅逢尔曹，说君彼岩栖。萝径垂野蔓，石房倚云梯。
秋韭何青青，药苗数百畦。栗林隘谷口，栝树森回谿。
耕耘有山田，纺绩有山妻。人生苟（一作但）如此，何必组与珪。
谁谓远相访，曩情殊不迷。簷前举醇醪，灶下烹只鸡。
朔风忽振荡，昨夜寒螀啼。游子益思归，罢琴伤解携。
出门尽原野，白日黯已低。始惊道路难，终念言笑睽。
因声谢岑壑，岁暮一攀跻。
[页]卷,册....[2202]212,6
第44笔
　　　　酬别薛三蔡大留简韩十四主簿　高适
迢递辞京华，辛勤异乡县。登高俯沧海，回首泪如霰。
同人久离别，失路还相见。薛侯怀直道，德业应时选。
蔡子负清才，当年擢宾荐。韩公有奇节，词赋凌群彦。
读书嵩岑间，作吏沧海甸。伊余寡栖托，感激多愠见。
纵诞非尔情，飘沦任疵贱。忽枉琼瑶作，乃深平生眷。
始谓吾道存，终嗟客游倦。归心无昼夜，别事除言宴。
复值凉风时，苍茫夏云变。
[页]卷,册....[2202]212,6
第45笔
　　　　送虞城刘明府谒魏郡苗太守　高适
天官苍生望，出入承明庐。肃肃领旧藩，皇皇降玺书。
茂宰多感激，良将复吹嘘。永怀一言合，谁谓千里[2202]疏。
对酒忽命驾，兹情何起予。炎天昼如火，极目无行车。
长路出雷泽，浮云归孟诸。魏郡十万家，歌钟喧里闾。
传道贤君至，闭关常晏如。君将挹高论，定是问樵渔。
今日逢明圣，吾为陶隐居。
[页]卷,册....[2203]212,6
第46笔
　　　　途中酬李少府赠别之作　高适
西上逢节换，东征私自怜。故人今卧疾，欲别还留连。
举酒临南轩，夕阳满中筵。宁知江上兴，乃在河梁偏。
行李多光辉，札翰忽相鲜。谁谓岁月晚，交情尚贞坚。
终嗟州县劳，官谤复迍邅。虽负忠信美，其如方寸悬。
连帅扇清风，千里犹眼前。曾是趋藻镜，不应翻弃捐。
日来知自强，风气殊未痊。可以加药物，胡为辄忧煎。
驱马出大梁，原野一悠然。柳色感行客，云阴愁远天。
皇明烛幽遐，德泽普照宣。鹓鸿列霄汉，燕雀何翩翩。
余亦惬所从，渔樵十二年。种瓜漆园里，凿井卢门边。
去去勿重陈，生涯难勉旃。或期遇春事，与尔复周旋。
投报空回首，狂歌谢比肩。
[页]卷,册....[2203]212,6
第47笔
　　　　雎阳酬别畅大判官　高适
吾友遇知己，策名逢圣朝。高才擅白雪，逸翰怀青霄。
承诏选嘉宾（一作兵，一作贤），慨然即驰轺。清昼下公馆，尺书忽相邀。
留欢惜别离，毕景驻行镳。言及沙漠事，益令胡马骄。
丈夫拔东蕃，声冠霍嫖姚。兜鍪冲矢石，铁甲生风飙。
诸将出冷（一作井）陉，连营济石桥。酋豪尽俘馘，子弟输征徭。
边庭绝刁斗，战地成渔樵。榆关夜不扃，寒口长萧萧。
降胡满蓟门，一一能射雕。军中多宴乐，马上何轻趫。
戎狄本无厌，羇縻非一朝。饥附诚足用，饱飞安可招。
李牧制儋蓝，遗风岂寂寥。君还谢幕府，慎勿轻刍荛。
[页]卷,册....[2203]212,6
第48笔
　　　　宴韦司户山亭院[2203]　高适
人幽想灵山，意惬怜远水。习静务为适，所居还复尔。
汲流涨华池，开酌宴君子。苔迳试窥践，石屏可攀倚。
入门见中峰，携手如万里。横琴了无事，垂钓应有以。
高馆何沈沈，飒然凉风起。
[页]卷,册....[2204]212,6
第49笔
　　　　同诸公登慈恩寺浮图　高适
香界泯群有，浮图岂诸相。登临骇孤高，披拂欣大壮。
言是羽翼生，迥出虚空上。顿疑身世别，乃觉形神王。
宫阙皆户前，山河尽簷向。秋风昨夜至，秦塞多清旷。
千里何苍苍，五陵郁相望。盛世惭阮步，末宦知周防。
输效独无因，斯焉可游放。
[页]卷,册....[2204]212,6
第50笔
　　　　同薛司直诸公秋霁曲江俯见南山作　高适
南山郁初霁，曲江湛不流。若临瑶池前，想望昆仑丘。
回首见黛色，眇然波上秋。深沈俯峥嵘，清浅延阻修。
连潭万木影，插岸千岩幽。杳霭信难测，渊沦无暗投。
片云对渔父，独鸟随虚舟。我心寄青霞，世事惭白鸥。
得意在乘兴，忘怀非外求。良辰自多暇，欣与数子游。
[页]卷,册....[2204]212,6
第51笔
　　　　登广陵栖灵寺塔　高适
淮南富登临，兹塔信奇最。直上造云族，凭虚纳天籁。
迥然碧海西，独立飞鸟外。始知高兴尽，适与赏心会。
连山黯吴门，乔木吞楚塞。城池满窗下，物象（一作华）归掌内。
远思驻江帆，暮时（一作情，一作晴）结春霭。轩车疑蠢动，造化资大块。
何必了无身，然后知所退。
[页]卷,册....[2204]212,6
第52笔
　　　　登百丈峰二首　高适
朝登百丈峰，遥望燕支道。汉垒青冥间，胡天白如扫。
忆昔霍将军，连年此（一作北）征讨。匈奴终不灭，寒山[2204]徒草草。
唯见（一作有）鸿雁飞，令人伤怀抱。

晋武轻后事，惠皇终已昏。豺狼塞瀍洛，胡羯争乾坤。
四海如鼎沸，五原徒自尊。而今白庭路，犹对青阳门。
朝市不足问，君臣随草根。

[页]卷,册....[2205]212,6
第53笔
　　　　同群公秋登琴台　高适
古迹使人感，琴台空寂寥。静然顾遗尘，千载如昨朝。
临眺自兹始，群贤久相邀。德与形神高，孰知天地遥。
四时何倏忽，六月鸣秋蜩。万象归白帝，平川横赤霄。
犹是对夏伏，几时有凉飙。燕雀满簷楹，鸿鹄抟扶摇。
物性各自得，我心在渔樵。兀然还复醉，尚握尊中瓢。
[页]卷,册....[2205]212,6
第54笔
　　　　同群公出猎海上　高适
畋猎自古昔，况伊心赏俱。偶与群公游，旷然出平芜。
层阴涨溟海，杀气穷幽都。鹰隼何翩翩，驰骤相传呼。
豺狼窜榛莽，麋鹿罹艰虞。高鸟下骍弓，困兽斗匹夫。
尘惊大泽晦，火燎深林枯。失之有余恨，获者无全躯。
咄彼工拙间，恨非指踪徒。犹怀老氏训，感叹此欢娱。
[页]卷,册....[2205]212,6
第55笔
　　　　同群公题郑少府田家（此公昔任白马尉，今寄住滑台。）　高适
郑侯应凄惶，五十头尽白。昔为南昌尉，今作东郡客。
与语多远情，论心知所益。秋林既清旷，穷巷空淅沥。
蝶舞园更闲，鸡鸣日云夕。男儿未称意，其道固无适。
劝君且杜门，勿叹人事隔。
[页]卷,册....[2205]212,6
第56笔
　　　　同群公题中山寺　高适
平原十里外，稍稍云岩深。遂及清净所，都无人世心。
名僧既礼谒，高阁复登临。石壁倚松径，山田多栗[2205]林。
超遥尽𪩘崿，逼侧仍岖嵚。吾欲休世事，于焉聊自任。
[页]卷,册....[2206]212,6
第57笔
　　　　同群公宿开善寺赠陈十六所居　高适
驾车出人境，避暑投僧家。裴回龙象侧，始（一作如）见香林花。
读书不及经，饮酒不胜茶。知君悟此道（一作理），所未搜（一作披）袈裟。
谈空忘外物，持诫破诸邪。则是无心地，相看（一作知）唯月华。
[页]卷,册....[2206]212,6
第58笔
　　　　同韩四薛三东亭月　高适
远游怅不乐，兹赏吾道存。款曲故人意，辛勤清夜言。
东亭何寥寥，佳境无朝昏。阶墀近洲渚，户牖当郊（一作高）原。
矧乃穷周旋，游时（一作目）怡讨论。树阴荡瑶瑟，月气延清尊。
明河（一作月）带飞雁，野火连荒村。对此更愁予，悠哉怀故园。
[页]卷,册....[2206]212,6
第59笔
　　　　同敬八卢五泛河间清河　高适
清川在城下，沿泛多所宜。同济惬数公，玩物欣良时。
飘飖波上兴，燕婉舟中词。昔陟乃平原，今来忽涟漪。
东流达沧海，西流延滹池。云树共晦明，井邑相逶迤。
稍随归月帆，若与沙鸥期。渔父更留我，前潭水未滋。
[页]卷,册....[2206]212,6
第60笔
　　　　同房侍御山园新亭与邢判官同游　高适
隐隐春城外，朦胧陈迹深。君子顾榛莽，兴言伤古今。
决河导新流，疏迳踪旧林。开亭俯川陆，时景宜招寻。
肃穆逢使轩，夤缘事登临。忝游芝兰室，还对桃李阴。
岸远白波来，气喧（一作暄）黄鸟吟。因睹歌颂作，始知经济心。
灌坛有遗风，单父多鸣琴。谁为久州县，苍生怀德音。
[页]卷,册....[2206]212,6
第61笔
　　　　同马太守听九思法师讲金刚经　高适
吾师晋阳宝，杰出山河最。途经世谛间，心到空王外。
鸣钟山虎伏，说法天龙会。了义同建瓴，梵法若吹籁。
深知亿劫苦，善喻恒沙大。舍施割肌肤，攀缘去亲爱。
招提何清净，良牧驻轻盖。露冕众香中，临人觉苑内。
心持佛印久，标割魔军（一作鬼）退。愿开（一作闻）初地因，永奉弥天对。
[页]卷,册....[2207]212,6
第62笔
　　　　涟上题樊氏水亭　高适
涟上非所趣，偶为世务牵。经时驻归棹，日夕对平川。
莫论行子愁，且得主人贤。亭上酒初熟，厨中鱼每鲜。
自说宦游来，因之居住偏。煮盐苍海曲，种稻长淮边。
四时常晏如，百口无饥年。菱芋藩篱下，渔樵耳目前。
异县少朋从，我行复迍邅。向不逢此君，孤舟已言旋。
明日又分首（一作手），风涛还眇然。
[页]卷,册....[2207]212,6
第63笔
　　　　同吕判官从哥舒大夫破洪济城回登积石军多福（一本有寺字）七级浮图　高适
塞口连浊河，辕门对山寺。宁知鞍马上，独有登临事。
七级凌太清，千崖列苍翠。飘飘（一作飖）方寓目，相像见深意。
高兴殊未平，凉风飒然至。拔城阵云合，转旆胡星坠。
大将何英灵，官军动天地。君（一作常）怀生羽翼，本欲附骐骥。
款段苦不前，清冥信难致。一歌阳春后，三叹终自愧。
[页]卷,册....[2207]212,6
第64笔
　　　　三君咏　并序　高适
　　开元中，适游于魏郡，郡北有故太师郑公旧馆，里中有故尚书郭公遗
　　业，邑外又有故太守狄公生祠焉，睹物增怀，遂为三君咏。
　　　　三君咏　魏郑公（征）[2207]　高适
郑公经纶日，隋氏风尘昏。济代取高位，逢时敢直言。
道光先帝业，义激旧君恩。寂寞卧龙处，英灵千载魂。
[页]卷,册....[2208]212,6
第65笔
　　　　三君咏　郭代公（元振）　高适
代公实英迈，津涯浩难识。拥兵抗矫征，仗节归有德。
纵横负才智，顾盻安社稷。流落勿重陈，怀哉为凄恻。
[页]卷,册....[2208]212,6
第66笔
　　　　三君咏　狄梁公（仁杰）　高适
梁公乃贞固，勋烈垂竹帛。昌言太后朝，潜运储君策。
待贤开相府，共理登方伯。至今青云（一作霄）人，犹是门下客。
[页]卷,册....[2208]212,6
第67笔
　　　　宓公琴台诗三首　高适
　　甲申岁，适登子贱琴台，赋诗三首。首章怀宓公之德，千祀不朽。次
　　章美太守李公，能嗣子贱之政，再造琴台。末章多邑宰崔公，能继子
　　贱之理。
宓子昔为政，鸣琴登此台。琴和人亦闲，千载称其才。
临眺忽凄怆，人琴安在哉。悠悠此天壤，唯有颂声来。

邦伯感遗事，慨然建琴堂。乃知静者心，千载犹相望。
入室想其人，出门何茫茫。唯见白云合，东临邹鲁乡。

皤皤邑（一作巴）中老，自夸邑中理。何必升君堂，然后知君美。
开门无犬吠，早卧常晏起。昔人不忍欺，今我[2208]还复尔。

[页]卷,册....[2209]212,6
第68笔
　　　　李云南征蛮诗　并序　高适
　　天宝十一载，有诏伐西南夷，右相杨公兼节制之寄，乃奏前云南守李
　　宓涉海自交趾击之。道路险艰，往复数万里，盖百王所未通也。十二
　　载四月，至于长安。君子是以知庙堂使能，而李公效节，适忝斯人之
　　旧，因赋是诗。
圣人赫斯怒，诏伐西南戎。肃穆庙堂上，深沈节制雄。
遂令感激士，得建（一作见）非常功。料死不料敌，顾恩宁顾终。
鼓行天海外，转战蛮夷中。梯𪩘近高鸟，穿林经毒虫。
鬼门无归客，北户多南风。蜂虿隔万里，云雷随九攻。
长驱大浪破，急击群山空。饷道忽已远，悬军垂欲穷。
精诚动白日，愤薄连苍穹。野食掘田鼠，晡餐兼僰僮。
收兵列亭堠，拓地弥西东。临事耻苟免，履危能饬躬。
将星独照耀，边色何溟蒙。泸水夜可涉，交州今始通。
归来长安道，召见甘泉宫。廉蔺若未死，孙吴知暗同。
相逢论意气，慷慨谢深衷。
[页]卷,册....[2209]212,6
第69笔
　　　　题尉迟将军新庙　高适
周室既板荡，贼臣立婴儿。将军独激昂，誓欲酬恩私。
孤城日无援，高节终可悲。家国共沦亡，精魂空在斯。
沈沉积冤气，寂寂无人知。良牧怀深仁，与君建明祠。
父子俱血食，轩车每逶迤。我来荐苹蘩，感叹兴此词。
晨光上阶闼，杀气翻旌旗。明明幽冥理，至诚信莫欺。
唯夫二千石，多庆方自兹。
[页]卷,册....[2209]212,6
第70笔
　　　　观李九少府翥树宓子贱神祠碑　高适
吾友吏兹邑，亦尝怀宓公。安知梦寐间，忽与精灵通。
一见兴永叹，再来激深衷。宾从何逶迤，二十四老翁。
于焉建层碑，突兀长林东。作者无愧色，行人感遗风。
坐令高岸尽，独对秋山空。片石勿谓轻，斯言固[2209]难穷。
龙盘色丝外，鹊顾偃波中。形胜驻群目，坚贞指苍穹。
我非王仲宣，去矣徒发蒙。
[页]卷,册....[2210]212,6
第71笔
　　　　同观陈十六史兴碑　并序　高适
　　楚人陈章甫，继毛诗而史兴碑，远自周末，迨乎隋季，善恶不隐，盖
　　国风之流，未藏名山，刊在乐石。仆美其事，而赋是诗焉。
荆衡气偏秀，江汉流不歇。此地多精灵，有时生才杰。
伊人今独步，逸思能间发。永怀掩风骚，千载常矻矻。
新碑亦崔嵬，佳句悬日月。则是刊石经，终然继梼杌。
我来观雅制，慷慨变毛发。季主尽荒淫，前王徒贻厥。
东周既削弱，两汉更沦没。西晋何披猖，五胡相唐突。
作歌乃彰善，比物仍恶讦。感叹将谓谁，对之空咄咄。
[页]卷,册....[2210]212,6
第72笔
　　　　宋中十首　高适
梁王昔全盛，宾客复多才。悠悠一千年，陈迹唯高台。
寂寞向秋草，悲风千里来。

朝临孟诸上，忽见芒砀间。赤帝终已矣，白云长不还。
时清更何有，禾黍遍空山。

景公德何广，临变莫能欺。三请皆不忍，妖星终自移。
君心本如此，天道岂无知。

梁苑白日暮，梁山秋草时。君王不可见，修竹令人悲。
九月桑叶尽（一作落），寒风鸣树枝。

登高临旧国，怀古对穷秋。落日鸿雁度，寒城砧杵愁。
昔贤不复有，行矣莫淹留。

出门望终古，独立悲且歌。忆昔鲁仲尼，凄凄此经过。
众人不可向，伐树将如何。

逍遥漆园吏，冥没不知年。世事浮云外，闲居大道边。
古来同一马，今我亦忘筌。
[2210]
五霸递征伐，宋人无战功。解围幸奇说，易子伤吾衷。
唯见卢门外，萧条多转蓬。

常爱宓子贱，鸣琴能自亲。邑中静无事，岂不由其身。
何意千年后，寂寞（一作寥）无此人。

阏伯去已久（一作远），高丘临道傍。人皆有兄弟，尔独为参商。
终古犹如此，而今（一作人）安可量。

[页]卷,册....[2211]212,6
第73笔
　　　　蓟中（一作送兵还）作　高适
策马自沙漠（一作海），长（一作上）驱登塞垣。边城何（一作高）萧条，白日黄云昏。
一到征战处，每愁胡虏翻。岂无安边书，诸将已承恩。
惆怅孙吴事，归来独闭门。
[页]卷,册....[2211]212,6
第74笔
　　　　自淇涉黄河途中作十三首　高适
川上常极目，世情今已闲。去帆带落日，征路随长山。
亲友若云霄，可望不可攀。于兹任所惬，浩荡风波间。

清晨泛中流，羽族满汀渚。黄鹄何处来，昂藏寡俦侣。
飞鸣无人见，饮啄岂得所。云汉尔固知，胡为不轻举。

野人头尽白，与我忽相访。手持青竹竿，日暮淇水上。
虽老美容色，虽贫亦闲放。钓鱼三十年，中心无所向。

南登滑台上，却望河淇间。竹树夹流水，孤城（一作村）对远山。
念兹川路阔，羡尔沙鸥闲。长想（一作遥忆）别离处，犹（一作独）无音信还。

东入黄河水，茫茫泛纡直。北望太行山，峨峨半天色。
山河相映带，深浅未可测。自昔有贤才，相逢不相[2211]识。

秋日登滑台，台高秋已暮。独行既未惬，怀土怅无趣。
晋宋何萧条，羌胡散驰骛。当时无战略，此地即边戍。
兵革徒自勤，山河孰云固。乘闲喜临眺，感物伤游寓。
惆怅落日前，飘飖远帆处。北风吹万里，南雁不知数。
归意方浩然，云沙更回互。

乱流自兹远（一作始），倚楫时一望。遥见楚汉城，崔嵬高山上。
天道昔未测，人心无所向。屠钓称侯王，龙蛇争霸王。
缅怀多杀戮，顾此生惨怆。圣代休甲兵，吾其得闲放。

兹川方悠邈（一作悠），云沙无前后。古堰（一作塔）对河壖，长林出淇口。
独行非吾意，东向（一作南）日已久。忧来谁得知，且酌尊中酒。

朝从北岸来，泊船南河（一作河南）浒。试共野人言，深觉农夫苦。
去秋虽薄熟，今夏犹未雨。耕耘日勤（一作自劬）劳，租税兼鸟卤。
园蔬空（一作定）寥落，产业（一作薄产）不足数。尚有献芹心，无因见明主。

茫茫浊河注，怀古临河滨。禹功本豁达，汉迹方因循。
坎德昔（一作竟）滂沱，冯夷胡不仁。激（一作渤）潏陵堤防，东郡多悲辛。
天子忽惊悼，从官皆负薪。畚筑岂无谋，祈祷如有神。
宣房今安在，高岸空嶙峋。

我行倦风湍，辍棹将问津。空穿歌瓠子，感慨独愁人。
孟夏桑叶肥，秾阴（一作蒙蒙）夹长津。蚕农有时节，田野无闲人。
临水狎渔樵（一作商），望山怀隐沦。谁能去京洛，憔悴对风尘。（自孟夏以下，英华作一首。）

朝景入平川，川长复垂柳。遥看魏公墓，突兀前山后。
忆昔大业时，群雄角（一作各）奔走。伊人何电迈，独立风尘首。
传檄举敖仓，拥兵屯洛口。连营一百万，六合如可有。
方项终比肩，乱隋将假手。力争固难恃，骄[2212]战曷能久。
若使学萧曹，功名当不朽。

皤皤河滨叟，相遇似有耻。辍榜聊问之，答言尽终结。
一生虽贫贱，九十年未死。且喜对儿孙，弥渐远城市。
结庐黄河曲，垂钓长河里。漫（一作溟）漫望云沙，萧条听风水。
所思强饭食，永愿在乡里。万事吾不知，其心只如此。

[页]卷,册....[2213]212,6
第75笔
　　　　宋中遇陈二（一作兼）　高适
常忝（一作参）鲍叔义，所期（一作寄）王佐才。如何守苦节，独此（一作自一作归）无良媒。
离别十年外（一作内），飘飖千里来。安知（一作能）罢官后，惟见柴门开。
穷巷隐东郭，高堂咏南陔。篱根长花草，井上（一作口）生（一作垂）莓苔。
伊昔（一作宁敢）望霄汉，于今倦蒿莱。（一作终然俟尘埃）男儿命未（一作须命）达，（一作须达命，又作人生各有命），且尽（一作醉）手中杯。
[页]卷,册....[2213]212,6
第76笔
　　　　宋中遇刘书记有别　高适
何代无秀才，高门生此才。森然睹毛发，若见河（一作江）山来。
几载困常调，一朝时运催。白身谒明主，待诏登云台。
相逢梁宋间，与我醉蒿莱。塞楚眇千里，雪天昼（一作闭）不开。
末路终离别，不能强悲哀。男儿争富贵，劝尔莫迟回。
[页]卷,册....[2213]212,6
第77笔
　　　　鲁郡途中遇徐十八录事（时此公学王书嗟别）　高适
谁谓嵩颍客，遂经邹鲁乡。前临少昊墟，始觉东蒙长。
独行岂吾心，怀古激中肠。圣人久已矣，游夏遥相望。
裴回野泽间，左右多悲伤。日出见阙里，川平知汶阳。
弱冠负高节，十年思自强。终然不得意，去去任[2213]行藏。
[页]卷,册....[2214]212,6
第78笔
　　　　遇冲和先生　高适
冲和生何代，或谓游东溟。三命谒金殿，一言拜（一作授）银青。
自云多方术，往往通神（一作精）灵。万乘亲问道，六宫无敢听。
昔去（一作者）限霄汉，今来睹仪形。头戴鹖鸟（一作雏凤）冠，手遥白鹤翎。
终日饮醇酒，不醉复不醒。常（一作犹）忆鸡鸣山，每诵西升经。
拊背念离别，依然出户庭。莫见今如此，曾为一客星。
[页]卷,册....[2214]212,6
第79笔
　　　　鲁西至东平　高适
沙岸拍不定，石桥水横流。问津见鲁俗（一作叟），怀古伤家丘。
寥落千载后，空传褒圣侯。
[页]卷,册....[2214]212,6
第80笔
　　　　东平路作三首　高适
南图适不就，东走岂吾心。索索凉风动，行行秋水深。
蝉鸣木叶落，兹夕更愁霖。

明时好画策，动欲干王公。今日无成事，依依亲老农。
扁舟向何处，吾爱汶阳中。

清旷凉夜月，裴回孤客舟。渺然风波上，独爱（一作梦）前山秋。
秋至复摇落，空令行者愁。

[页]卷,册....[2214]212,6
第81笔
　　　　东平路中遇大水　高适
天灾自古有，昏垫弥今秋。霖霪（一作霔）溢川原，澒洞涵田畴。
指途适汶阳，挂席经芦洲。永望齐鲁郊，白云何悠悠。
傍沿巨野泽，大水纵横流。虫蛇拥独树，糜鹿奔行舟。
稼穑随波澜，西成不可求。室居相枕藉，蛙黾声啾啾。
仍怜穴蚁漂，益羡云禽游。农夫无倚著，野老生殷忧。
圣主当（一作多）深仁，庙堂运良筹。仓廪终尔给，田租应罢收。
我心胡郁陶，征旅亦悲愁。纵怀济时策，谁肯论吾谋。
[页]卷,册....[2214]212,6
第82笔
　　　　登垄（应作陇，诗同。）　高适
垄头远行客，垄上分流水。流水无尽期，行人未云已。
浅才登一命，孤剑通万里。岂不思故乡，从来感知己。
[页]卷,册....[2215]212,6
第83笔
　　　　苦雪四首　高适
二月犹北风，天阴雪冥冥。寥落一室中，怅然惭百龄。
苦愁正如此，门柳复青青。

惠连发清兴，袁安念高卧。余故非斯人，为性兼懒惰。
赖兹尊中酒，终日聊自过。

蒙蒙洒平陆，淅沥至幽居。且喜润群物，焉能悲斗储。
故交久不见，鸟雀投吾庐。

孰云久闲旷，本自保知寡。穷巷独无成，春条祗盈把。
安能羡鹏举，且欲歌牛下。乃知古时人，亦有如我者。

[页]卷,册....[2215]212,6
第84笔
　　　　哭单父梁九（ 一作洽 ）少府　高适
开箧泪沾臆，见君前日书。夜台今（一作空）寂寞，独是子云居。
畴昔探（一作贪）云奇，登临赋山水。同舟南浦（一作楚）下（一作夜），望月西江里。
契阔多别离，绸缪到生死。九原即（一作知）何处（一作在），万事皆如此。
晋山徒峨峨，斯人已冥冥。常时禄且薄，殁后家复贫。
妻子在远道，弟兄无一人。十上多苦辛，一官恒自哂。
青云将可（一作何）致，白日忽先（一作西）尽。唯有（一作独）身后名，空留（一作流）无远近。
[页]卷,册....[2215]212,6
第85笔
　　　　哭裴少府　高适
世人谁不死，嗟君非生虑。扶（一作无）病适到官，田园在何处。
公才群吏感，葬事他人助。余亦未识君，深悲哭君去。
[页]卷,册....[2215]212,6
第86笔
　　　　行路难二首　高适
长安少年不少钱，能骑骏马鸣金鞭。五侯相逢大道边，美人弦管争留连。
黄金如斗不敢惜，片言如山莫弃捐。安知憔悴读书者，暮宿灵（一作虚）台私自怜。

君不见富家翁，旧时贫贱谁比数。一朝金多结豪贵，万事胜人健如虎。
子孙成行（一作生长）满眼前，妻能管弦妾能舞。自矜一身忽（一作朝见）如此，却笑傍人独愁苦。
东邻少年安所如，席门穷巷出无车。有才不肯学干谒，何用年年空读书。

[页]卷,册....[2216]213,6
第87笔
　　　　秋胡行（一作鲁秋胡）　高适
妾本邯郸未嫁时，容华倚翠人未知。一朝结发从君子，将妾迢迢东鲁（一作路）陲。
时逢大道无艰阻，君方游宦从陈汝。蕙楼独卧频度春，彩阁辞君几徂暑。
三月垂杨蚕未眠，携笼结侣南陌边。道逢行子不相识，赠妾黄金买少年。
妾家夫婿经离久，寸心誓与长相守。愿言行路莫多情，道（一作送）妾贞心在人口。
日暮蚕饥相名归，携笼端饰来庭闱。劳心苦力终无恨，所冀（一作贵）君恩即（一作那）可依。
闻说行人已归止，乃是向来赠金子。相看颜色不复言，相顾怀惭有何已。
从来自隐无疑背，直为君情也相会。如何咫尺仍有情，况复[2216]迢迢千里外。
誓将（一作此时）顾恩不顾身，念君此日赴河津。莫道向来不得意，故欲留规诫后人。
[页]卷,册....[2217]213,6
第88笔
　　　　古大梁行　高适
古城莽苍（一作苍茫）饶荆榛，驱马荒城愁杀人。魏王宫观（一作馆，一作殿）尽禾黍，信陵宾客随灰尘。
忆昨雄都旧朝市，轩车照耀歌钟起。军容带甲三十万，国步连营（一作衡）一（一作五）千里。
全盛须臾那可论，高台曲池无复存。遗墟但见狐狸迹（一作窟），古地空余草木根。
暮天摇落伤怀抱，倚剑悲歌对秋草。侠客犹传朱亥名，行人尚识夷门道。
白璧黄金万户侯，宝刀骏马填山丘。年代凄凉不可问，往来唯有水东流。
[页]卷,册....[2217]213,6
第89笔
　　　　邯郸少年行　高适
邯郸城南（一作西）游侠子，自矜（一作言）生长邯郸里。千场纵博家仍富，几度报雠身不死。
宅中歌笑日纷纷，门外车马常（一作矗）如云（一作如云屯）。未知肝胆向谁是，令人却忆平原君。
君不见今人（一作即今）交态薄，黄金用尽还疏索。以兹感叹（一作激）辞旧游，更于时事无所求。
且与少年饮美酒，往来射猎西山头。
[页]卷,册....[2217]213,6
第90笔
　　　　燕歌行　并序　高适
　　开元二十六年（英华作十六年），客有从御史大夫张公出塞而还者，
　　作燕歌行以示适，感征戍之事，因而和焉。
汉家烟尘在东北，汉将辞家破残贼。男儿本自重横行，天子非常赐（一作借）颜色。
𪭢金伐鼓下榆关，旌旆逶迤碣石间。校尉羽书飞瀚海，单于猎火照狼山。
山川萧条极边土，胡骑凭陵杂风雨。战士军前半死生，美人帐下犹歌舞。
大漠穷秋塞草腓（一作衰），孤城落日斗兵稀。身当恩遇恒轻敌，力尽关山未解围。
铁衣远戍辛勤久，玉箸应啼别离后。少妇城南欲断肠，征人蓟北空回首。
边庭（一作风）飘飖那可度（一作越），绝域苍茫（一[2217]作黄）更何（一作何所）有。杀气三时（一作日）作阵云，寒声（一作风）一夜传刁斗。
相看白刃血（一作雪；一作徒）纷纷，死节从来岂顾勋。君不见沙场征战苦，至今犹忆李将军。
[页]卷,册....[2218]213,6
第91笔
　　　　古歌行　高适
君不见汉家三叶从代至，高皇旧臣多富贵。天子垂衣方晏如，庙堂拱手无余议。
苍生偃卧休征战，露台百金以为费。田舍老翁不出门，洛阳少年莫论事。
[页]卷,册....[2218]213,6
第92笔
　　　　人日寄杜二拾遗　高适
人日题诗寄草堂，遥怜故人思故乡。柳条弄色不忍见，梅花满枝空（一作堪）断肠。
身在远藩（南蕃）无所预，心怀百忧复千虑。今年人日空相忆，明年人（一作此）日知何处。
一卧东山三十春，岂知书剑老风尘。龙钟还忝二千石，愧尔东西南北人。
[页]卷,册....[2218]213,6
第93笔
　　　　九日酬颜少府　高适
簷前白日应可惜，篱下黄花为谁有。行（一作客）子迎霜未授衣，主人得钱始（一作肯）沽酒。
苏秦憔悴人（一作时）多厌，蔡泽栖迟（一作栖遑）世看丑。纵使登高只断肠，不如独坐空搔首。
[页]卷,册....[2218]213,6
第94笔
　　　　留别郑三韦九兼洛下诸公　高适
忆昨相逢论久要，顾君哂我轻常调。羁旅虽同白社游，诗书已作青云料。
蹇质（一作踬）蹉跎竟不成，年过四十尚躬耕。长歌达者（一作士）杯中物，大（一作冷）笑前人身后名。
幸逢明盛多招隐，高山大泽征求尽。此时亦（一作也，一作苟）得辞渔樵，青袍裹身荷圣朝。
犁牛钓竿不复见，县人邑吏来相邀。远路鸣蝉秋兴发，华堂美[2218]酒离忧销。
不知何日更携手，应念兹晨去（一作尚）折腰（一作去遥）。
[页]卷,册....[2219]213,6
第95笔
　　　　送杨山人归嵩阳　高适
不到嵩阳动十年，旧时（一作家）心事已徒然。一二故人不复见，三十六峰犹眼前。
夷门二月柳条色，流莺数声泪沾臆。凿井耕田不我招，知君以此忘帝力。
山人好去嵩阳路，惟余眷眷长相忆。
[页]卷,册....[2219]213,6
第96笔
　　　　送别　高适
昨夜离心正郁陶，三更白露西风高。萤飞木落何淅沥，此时梦见西归客。
曙钟寥亮三四声，东邻嘶马使人惊。揽衣出户一相送，唯见归云纵复横。
[页]卷,册....[2219]213,6
第97笔
　　　　赠别晋三处士　高适
有人家住清河源，渡河问我游梁园。手持道经注已毕，心知内篇口不言。
卢门十年见秋草，此心惆怅谁能道。知己从来不易知，慕君为人与君好。
别时九月桑叶疏，出门千里无行车。爱君且欲君先达，今上求贤早上书。
[页]卷,册....[2219]213,6
第98笔
　　　　送浑将军出塞　高适
将军族贵兵且强，汉家已是浑邪王。子孙相承在朝野，至今部曲燕支下。
控弦尽用阴山儿，登（一作临）阵常骑大宛马。银鞍玉勒绣蝥弧，每逐嫖姚破骨都。
李广从来先将士，卫青未肯学孙吴。传有沙场千万骑，昨日边庭羽书至。
城头画角三四声，匣里宝刀昼夜鸣。意气能甘万里去，辛勤判（一作动）作一年行。
黄云白草无前后，朝建旌旄夕刁斗。塞下应多侠少年，关西不见春杨柳。
从军借问所从谁，击剑酣歌当此时。远别[2219]无轻绕朝策，平戎早寄仲宣诗。
[页]卷,册....[2220]213,6
第99笔
　　　　送蔡山人　高适
东山布衣明古今，自言独未逢知音。识者阅见一生事，到处豁然千里心。
看书学剑长辛苦，近日方思谒明主。斗酒相留醉复醒，悲歌数年泪如雨。
丈夫遭遇不可知，买臣主父皆如斯。我今蹭蹬无所似，看尔崩腾何若为。
[页]卷,册....[2220]213,6
第100笔
　　　　封丘作（一作县）　高适
我本渔樵孟诸野，一生自是悠悠者。乍可狂歌草泽中，宁堪作吏风尘下。
祗言小邑无所为，公门百事皆有期。拜迎官长心欲碎（一作破），鞭挞黎庶令人悲。
归（一作悲）来向家问妻子，举家尽笑今如此。生事应须南亩田，世情付与东流水。
梦想旧山安在哉，为衔君命且（一作日）迟回。乃知梅福徒为尔，转忆陶潜归去来。
[页]卷,册....[2220]213,6
第101笔
　　　　题李别驾壁　高适
去乡不远逢知己，握手相欢得如此。礼乐遥传鲁伯禽，宾客争过魏公子。
酒筵暮散明月上，枥马长鸣春风起。一生称意能几人，今日从君问终始。
[页]卷,册....[2220]213,6
第102笔
　　　　寄宿田家　高适
田家老翁住东陂，说道平生隐在兹。鬓白未曾记日月，山青每到识春时。
门前种柳深成巷，野谷流泉添入池。牛壮日耕十亩地，人闲常扫一茅茨。
客来满酌清尊酒，感兴平吟才子诗。岩际窟中藏鼹鼠，潭边竹里隐鸬鹚。
村墟日落行人少，醉后无心怯路岐。今夜只应还寄宿，明朝拂曙与君辞。
[页]卷,册....[2220]213,6
第103笔
　　　　别韦参军　（英华作二首）　高适
二十解（一作辞）书剑，西游长安城。举头望君门，屈指取公卿。
国风冲融迈三五，朝廷欢（一作礼）乐弥寰宇。白璧皆言赐近臣，布衣不得干明主。
归来洛阳无负郭，东过梁宋非吾土。兔苑为农岁不登，雁池垂钓心长苦。
世人遇（一作向）我同众人，唯君于我最（一作情）相亲。且喜百年有（一作见）交态，未尝（一作当）一日辞家贫。（以下英华另作一首）
弹棋击筑白日晚，纵酒高歌杨柳春。欢娱未尽分散去，使我惆怅惊心神。
丈夫（一作终当）不作儿女别（一作悲），临岐涕泪沾衣巾。
[页]卷,册....[2221]213,6
第104笔
　　　　送田少府贬苍梧　高适
沈吟对迁客，惆怅西南天。昔为一官未得意，今向万里令人怜。
念兹斗酒成睽间，停舟叹君日将晏。远树应怜北地春，行人却羡南归雁。
丈夫穷达未可知，看君不合长数奇。江山到处堪乘兴，杨柳青青那足悲。
[页]卷,册....[2221]213,6
第105笔
　　　　平台夜遇李景参有别　高适
离心（一作忧）忽怅（一作浩）然，（一作离忧心忽怅）策马对秋天。孟诸薄暮凉风起，归客相逢渡睢水。
昨时（一作忆昨）携手已（一作向）十年， 今（一作明）日分途各千里。岁物萧条满路岐，此行浩荡令人悲。
家贫羡尔有微禄，欲往从之何所之。
[页]卷,册....[2221]213,6
第106笔
　　　　送郭处士往莱芜兼寄苟山人　高适
君为东蒙客，往来东蒙畔。云卧临峄阳，山行穷日观。
少年词赋皆可听，秀眉白面风清冷。身上未曾染名[2221]利，口中犹未知膻腥。
今日还山意无极，岂辞世路多相识。归见莱芜九十翁，为论别后长相忆。
[页]卷,册....[2222]213,6
第107笔
　　　　赋得还山吟送沈四山人　高适
还山吟，天高日暮寒山深。送君还山识君心，人生老大须恣意。
看君解作一生事，山间偃仰无不至。石泉淙淙若风雨，桂花松子常满地。
卖药囊中应有钱，还山服药又长年。白云劝尽杯中物，明月相随何处眠。
眠时忆问醒时事，梦魂可以相周旋。
[页]卷,册....[2222]213,6
第108笔
　　　　崔司录宅燕大理李卿　高适
多雨殊未已，秋云更沈沈。洛阳故人初解印，山东小吏来相寻。
上卿才大名不朽，早朝至尊暮求友。豁达常推海内贤，殷勤但酌尊中酒。
饮醉欲言归剡溪，门前驷马光照衣。路傍观者徒唧唧，我公不以为是非。
[页]卷,册....[2222]213,6
第109笔
　　　　同鲜于洛阳于毕员外宅观画马歌　高适
知君爱鸣琴，仍好千里马。永日恒思单父中，有时心到宛城下。
遇客丹青天下才，白生胡雏控龙媒。主人娱宾画障开，只言骐骥西极来。
半壁𫎺𧽼势不住，满堂风飘飒然度。家僮愕视欲先鞭，枥马惊嘶还屡顾。
始知物妙皆可怜，燕昭市骏岂徒然。纵令剪拂无所用，犹胜驽骀在眼前。
[页]卷,册....[2222]213,6
第110笔
　　　　同河南李少尹毕员外宅夜饮时洛阳告捷遂作春酒歌　高适
故人美酒胜浊醪，故人清词合风骚。长歌满酌惟吾曹，高谈正可挥尘毛。
半醉忽然持蟹螯，洛阳告捷倾前后。武侯腰间印如斗，郎官无事时饮酒。
杯中绿蚁吹转来，瓮上飞花拂还有。前年持节将楚兵，去年留[2222]司在东京。
今年复拜二千石，盛夏五月西南行。彭门剑门蜀山里，昨逢军人　夺我。
到家但见妻与子，赖得饮君春酒数十杯，不然令我愁欲死。
[页]卷,册....[2223]213,6
第111笔
　　　　同李九士曹观壁画云作　高适
始知帝乡客，能画苍梧云。秋天万里一片色，只疑飞尽犹氛氲。
[页]卷,册....[2223]213,6
第112笔
　　　　见薛大臂鹰作（一作李白）　高适
塞楚十二月，苍鹰八九毛。寄言燕雀莫相啅（一作忌），自有云霄万里高。
[页]卷,册....[2223]213,6
第113笔
　　　　画马篇（同诸公宴睢阳李太守，各赋一物。）　高适
君侯枥上骢，貌在丹青中。马毛连钱蹄铁色，图画光辉骄玉勒。
马行不动势若来，权奇蹴踏无尘埃。感兹绝代称妙手，遂令谈者不容口。
麒麟独步自可珍，驽骀万匹知何有，终未如他枥上骢。
载华毂，骋飞鸿。荷君剪拂与君用，一日千里如旋风。
[页]卷,册....[2223]213,6
第114笔
　　　　咏马鞭　高适
龙竹养根凡几年，工人截之为长鞭，一节一目皆天然。
珠重重，星连连。绕指柔，纯金坚。绳不直，规不圆。
把向空中捎一声，良马有心日驰千。
[页]卷,册....[2223]213,6
第115笔
　　　　塞下曲（贺兰作）　高适
君不见芳树枝，春花落尽蜂不窥。君不见梁上泥，秋风始高燕不栖。
荡子从军事征战，峨眉婵娟守空闺。独宿自然堪下泪，况复时闻鸟（一作乌）夜啼。
[页]卷,册....[2223]213,6
第116笔
　　　　渔父歌　高适
曲岸深潭一山叟，驻眼看钩不移手。世人欲得知姓名，良久问他不开口。
笋皮笠子荷叶衣，心无所营守钓矶。料得孤舟无定止，日暮持竿何处归。
[页]卷,册....[2224]213,6
第117笔
　　　　部落曲　高适
蕃军傍塞游，代马喷风秋。老将垂金甲，阏支著锦裘。
雕戈蒙豹尾，红旆插狼头。日暮天山下，鸣笳汉使愁。
[页]卷,册....[2225]214,6
第118笔
　　　　赠杜二拾遗　高适
传道招〔提〕（堤）客，诗书自讨论。佛香时入院，僧饭屡过门。
听法还应难（一作说），寻经剩欲翻。草玄今已毕，此外复（一作后更）何言。
[页]卷,册....[2225]214,6
第119笔
　　　　醉后赠张九旭　高适
世上谩相识，此翁殊不然。兴来书自圣，醉后语尤颠。
白发老闲事，青云在目前。床头一壶酒，能更几回眠。
[页]卷,册....[2225]214,6
第120笔
　　　　途中寄徐录事（比以王书见赠）　高适
落日风雨至，秋天鸿雁初。离忧不堪比，旅馆复何如。
君又几时去，我知音信疏。空多箧中赠，长见右军书。
[页]卷,册....[2225]214,6
第121笔
　　　　酬卫八雪中见寄　高适
季冬忆淇上，落日归山樊。旧宅带流水，平田临古村。
雪中望来信，醉里开衡门。果得希代宝，缄之那可论。
[页]卷,册....[2226]214,6
第122笔
　　　　送白少府送兵之陇右　高适
践更登陇首，远别指临洮。为问关山（一作中）事，何如州县劳。
军容随赤羽，树色引青袍。谁断单于臂，今年太白高。
[页]卷,册....[2226]214,6
第123笔
　　　　河西送李十七　高适
边城多远别，此去莫徒然。问礼知才子，登科及少年。
出山看落日，驱马向秋天。高价人争重，行当早著鞭。
[页]卷,册....[2226]214,6
第124笔
　　　　送张瑶贬五谿尉　高适
他日维桢干，明时悬镆邪。江山遥去国，妻子独还家。
离别无嫌远，沈浮勿强嗟。南登有词赋，知尔吊长沙。
[页]卷,册....[2226]214,6
第125笔
　　　　别韦五　高适
徒然酌杯酒，不觉散人愁。相识仍远别，欲归翻旅游。
夏云满郊甸，明月照河洲。莫恨征途远，东看漳水流。
[页]卷,册....[2226]214,6
第126笔
　　　　别刘大校书[2226]　高适
昔日京华去，知君才望新。应犹作赋好，莫叹在官贫。
且复伤远别，不然愁此身。清风（一作青枫）几万里，江上一归人。
[页]卷,册....[2227]214,6
第127笔
　　　　宋中别司功叔各赋一物得商丘　高适
商丘试一望，隐隐带秋天。地与辰星在，城将大路迁。
干戈悲昔事，墟落对穷年。即此伤离绪，栖栖赋酒筵。
[页]卷,册....[2227]214,6
第128笔
　　　送蔡十二之海上（时在卫中）　高适
黯然何所为，相对但悲酸。季弟念离别，贤兄救急难。
河流冰处尽，海路雪中寒。尚有南飞雁，知君不忍看。
[页]卷,册....[2227]214,6
第129笔
　　　　别韦兵曹　高适
离别长千里，相逢数十年。此心应不变，他事已徒然。
惆怅春光里，蹉跎柳色前。逢时当自取，看尔欲先鞭。
[页]卷,册....[2227]214,6
第130笔
　　　　独孤判官部送兵　高适
饯君嗟远别，为客念周旋。征路今如此，前军犹眇然。
出关逢汉壁，登陇望胡天。亦是封侯地，期君早著鞭。
[页]卷,册....[2227]214,6
第131笔
　　　　别从甥万盈　高适
诸生曰万盈，四十乃知名。宅相予偏重，家丘人莫轻。
美才应自料，苦节岂无成。莫以山田薄，今春又不[2227]耕。
[页]卷,册....[2228]214,6
第132笔
　　　　别崔少府　高适
知君少得意，汶上掩柴扉。寒食仍留火，春风未授衣。
皆言黄绶屈，早向青云飞。借问他乡事，今年归不归。
[页]卷,册....[2228]214,6
第133笔
　　　　别（一作送）冯判官　高适
碣石辽西地，渔阳蓟北天。关山唯一道，雨雪尽三边。
才子方为客，将军正渴（一作爱，一作慕）贤。遥知幕府下，书记日翩翩。
[页]卷,册....[2228]214,6
第134笔
　　　　淇上送韦司仓往滑台　高适
饮酒莫辞醉，醉多适不愁。孰知非远别，终念对穷（一作新）秋。
滑台门外见，淇水眼前流。君去应回首，风波满渡头。
[页]卷,册....[2228]214,6
第135笔
　　　　送崔功曹赴越　高适
传有东南别，题诗报客居。江山知不厌，州县复何如。
莫恨吴歈曲，尝看越绝书。今朝欲乘兴，随尔食鲈鱼。
[页]卷,册....[2228]214,6
第136笔
　　　　送蹇秀才赴临洮　高适
怅望日千里，如何今二毛。犹思阳谷去，莫厌陇山高。
倚马见雄笔，随身唯宝刀。料君终自致，勋业在临洮。
[页]卷,册....[2228]214,6
第137笔
　　　　广陵别郑处士　高适
落日知分手，春风莫断肠。兴来无不惬，才在亦何伤。
溪水堪垂钓，江田耐插秧。人生只为此，亦足傲羲皇。
[页]卷,册....[2229]214,6
第138笔
　　　　别孙䜣　高适
离人去复留，白马黑貂裘。屈指论前事，停鞭惜旧游。
帝乡那可忘，旅馆日堪愁。谁念无知己，年年睢水流。
[页]卷,册....[2229]214,6
第139笔
　　　　送刘评事充朔方判官赋得征马嘶　高适
征马向边州，萧萧嘶不休。思深应带别，声断为兼秋。
岐路风将远，关山月共愁。赠君从此去，何日大刀头。
[页]卷,册....[2229]214,6
第140笔
　　　　送魏八　高适
更沽淇上酒，还泛驿前舟。为惜故人去，复怜嘶马愁。
云山行处合，风雨兴中秋。此路无知己，明珠莫暗投。
[页]卷,册....[2229]214,6
第141笔
　　　　赠别褚山人　高适
携手赠将行，山人道姓名。光阴蓟子训，才术褚先生。
墙上梨花白，尊中桂酒清。洛阳无二价，犹是慕风声。
[页]卷,册....[2229]214,6
第142笔
　　　　别王八[2229]　高适
征马嘶长路，离人挹佩刀。客来东道远，归去北风高。
时候何萧索，乡心正（一作更）郁陶。传君遇知己，行日有绨袍。
[页]卷,册....[2230]214,6
第143笔
　　　　送董判官　高适
逢君说行迈，倚剑别交亲。幕府为才子，将军作主人。
近关多雨雪，出塞有风尘。长策须当用，男儿莫顾身。
[页]卷,册....[2230]214,6
第144笔
　　　　送郑侍御谪闽中　高适
谪去君无恨，闽中我旧过。大都秋雁少，只是夜猿多。
东路云山合，南天瘴疠和。自当逢雨露，行矣慎风波。
[页]卷,册....[2230]214,6
第145笔
　　　　送李侍御赴安西　高适
行子对飞蓬，金鞭指铁骢。功名万里外，心事一杯中。
虏障燕支北，秦城太白东。离魂莫惆怅，看取宝刀雄。
[页]卷,册....[2230]214,6
第146笔
　　　　送裴别将之安西　高适
绝域眇难跻，悠然信马蹄。风尘经跋涉，摇落怨暌携。
地出流沙外，天长甲子西。少年无不可，行矣莫凄凄。
[页]卷,册....[2230]214,6
第147笔
　　　　宴郭校书因之有别　高适
彩服趋庭训，分交载酒过。芸香名早著，蓬转事仍多。
苦战（一作战苦）知机息，穷愁奈别何。云霄莫相待，年[2230]鬓已蹉跎。
[页]卷,册....[2231]214,6
第148笔
　　　　同李太守北池泛舟宴高平郑太守　高适
每揖龚黄事，还陪李郭舟。云从四岳起（一作去），水向百城流。
幽意随登陟，嘉言即献酬。乃知缝掖贵，今日对诸侯。
[页]卷,册....[2231]214,6
第149笔
　　　　同崔员外綦毋拾遗九日宴京兆府李士曹　高适
今日好相见，群贤仍废曹。晚晴催翰墨，秋兴引风骚。
绛叶拥虚砌，黄花随浊醪。闭门无不可，何事更登高。
[页]卷,册....[2231]214,6
第150笔
　　　　同群公十月朝宴李太守宅　高适
良牧征高赏，褰帷问考槃。岁时当正月，甲子人初寒。
已听甘棠颂，欣陪旨酒欢。仍怜门下客，不作布衣看。
[页]卷,册....[2231]214,6
第151笔
　　　　武威同诸公过杨七山人得藤字　高适
幕府日多暇，田家岁复登。相知恨不早，乘兴乃无恒。
穷巷在乔木，深斋垂古藤。边城唯有醉，此外更何能。
[页]卷,册....[2231]214,6
第152笔
　　　　同群公登濮阳圣佛寺阁　高适
落日登临处，悠然意不穷。佛因初地识，人觉四天空。
来雁清霜后，孤帆远树中。裴回伤寓目，萧索对寒风。
[页]卷,册....[2231]214,6
第153笔
　　　　同卫八题陆少府书斋　高适
知君薄州县，好静无冬春。散帙至栖鸟，明灯留故人。
深房腊酒熟，高院梅花新。若是周旋地，当令风义亲。
[页]卷,册....[2232]214,6
第154笔
　　　　淇上别业　高适
依依西山下，别业桑林边。庭鸭喜多雨，邻鸡知暮天。
野人种秋菜，古老开原田。且向世情远，吾今聊自然。
[页]卷,册....[2232]214,6
第155笔
　　　　入昌松东界山行　高适
鸟道几登顿，马蹄无暂（一作复）闲。崎岖出长阪，合沓犹前山。
石激水流处，天寒松色间。王程应未尽，且莫顾刀环。
[页]卷,册....[2232]214,6
第156笔
　　　　使青夷军入居庸三首　高适
匹马行将久，征途去转难。不知边地别，祗讶客衣单。
溪冷泉声苦，山空木叶干。莫言关塞极，云雪尚漫漫。

古镇青山口，寒风落日时。岩峦鸟不过，冰雪马堪迟。
出塞应无策，还家赖有期。东山足松桂，归去结茅茨。

登顿驱征骑，栖迟愧宝刀。远行今若此，微禄果徒劳。
绝　水连下，群峰云共高。自堪成白首，何事一青袍。

[页]卷,册....[2232]214,6
第157笔
　　　　自蓟北归　高适
驱马蓟门北，北风边马哀。苍茫远山口，豁达胡天开。
五将已深入，前军止半回。谁怜不得意，长剑独归来。
[页]卷,册....[2233]214,6
第158笔
　　　　东平别前卫县李采少府　高适
黄鸟翩翩杨柳垂，春风送客使人悲。怨别自惊千里外，论交却忆十年时。
云开汶水孤帆远，路绕梁山匹马迟。此地从来可乘兴，留君不住益凄其。
[页]卷,册....[2233]214,6
第159笔
　　　　夜别韦司士得城字　高适
高馆张灯酒复清，夜钟残月雁归声。只言啼鸟堪求侣，无那春风欲送行。
黄河曲里沙为岸，白马津边柳向城。莫怨他乡暂离别，知君到处有逢迎。
[页]卷,册....[2233]214,6
第160笔
　　　　送李少府贬峡中王少府贬长沙　高适
嗟君此别意何如，驻马衔杯问谪居。巫峡啼猿数行泪，衡阳归雁几封书。
青枫江上秋天远，白帝城边古木疏。圣代即（一作祗）今多雨露，暂时分手莫踌躇。
[页]卷,册....[2233]214,6
第161笔
　　　　同陈留崔司户早春宴蓬池　高适
同官载酒出郊圻，晴日东驰雁北飞。隔岸春云邀翰墨，傍簷垂柳报芳菲。
池边转觉虚无尽，台上偏宜酩酊归。州县徒劳那可度，后时连骑莫相违。
[页]卷,册....[2233]214,6
第162笔
　　　　金城北楼[2233]　高适
北楼西望满晴空，积水连山胜画中。湍上急流声若箭，城头残月势如弓。
垂竿已羡磻溪老，体道犹思塞上翁。为问边庭更何事，至今羌笛怨无穷。
[页]卷,册....[2234]214,6
第163笔
　　　　同颜六少府旅宦秋中之作　高适
传君昨夜怅然悲，独坐新斋木落时。逸气旧来凌燕雀，高才何得混妍媸。
迹留（一作劳）黄绶人多叹，心在青云世莫知。不是鬼神无正直，从来州县有瑕疵。
[页]卷,册....[2234]214,6
第164笔
　　　　重阳　高适
节物惊心两鬓华，东篱空绕未开花。百年将半仕三已，五亩就荒天一涯。
岂有白衣来剥啄，一从鸟帽自攲斜。真成独坐空搔首，门柳萧萧噪暮鸦。
[页]卷,册....[2234]214,6
第165笔
　　　　古乐府飞龙曲留上陈左相（陈希烈）　高适
德以精灵降，时膺梦寐求。苍生谢安石，天子富平侯。
尊俎资高论，岩廊挹（一作揖）大猷。相门连户牖，卿族嗣弓裘。（一作卿才传世业，相府盛嘉谋）
豁达云开霁（一作景），清明月映秋。能为吉甫颂，善用子房筹。
阶砌（一作户牖）思攀陟，门阑尚阻修。高山不易仰，大匠本难投。
迹与松乔合，心缘启沃留。公才山吏部，书癖杜荆州。
幸沐千年圣，何辞一尉休。折腰知宠辱，回首见沈浮。
天地庄生马，江湖范蠡舟。逍遥堪自乐，浩荡信无忧。
去此从黄绶，归欤任白头。风尘与霄汉，瞻望日悠悠。
[页]卷,册....[2234]214,6
第166笔
　　　　留上李右相（一作奉赠李右相林甫）　高适
风俗登淳古，君臣挹大庭。深沈谋九德，密勿契千龄。
独立调元气，清心豁窅冥。本枝连帝系，长策冠生[2234]灵。
傅说明殷道，萧何律汉刑。钧衡持国柄，柱石总朝（一作贤）经。
隐轸江山藻，氛氲鼎鼐铭。兴中皆白云（一作洁白），身外即（一作尽）丹青。
江海呼穷鸟，诗书问聚萤。吹嘘成羽翼，提握动芳馨。
倚伏悲还笑，栖迟（一作升沈）醉复醒。恩荣初就列，含育忝宵形。
有窃丘山惠，无时枕席宁。壮心瞻落景，生事感浮（一作流）萍。
莫以才难用，终期善易听。未为门下客，徒谢少微星。
[页]卷,册....[2235]214,6
第167笔
　　　　同李员外贺哥舒大夫破九曲之作　高适
遥传副丞相，昨日破西蕃。作气群山动，扬军大旆翻。
奇兵邀转战，连孥绝归奔。泉喷诸戎血，风驱死虏魂。
头飞攒万戟，面缚聚辕门。鬼哭黄埃暮，天愁白日昏。
石城与岩险，铁骑皆（一作若）云屯。长策一言决，高踪百代存。
威棱慑沙漠，忠义感乾坤。老将黯无色，儒生安敢论。
解围凭庙算，止杀报君恩。唯有关河渺，苍茫空树墩。
[页]卷,册....[2235]214,6
第168笔
　　　　信安王幕府诗　并序　高适
　　开元二十年，国家有事林胡，诏礼部尚书信安王总戎大举，时考功郎
　　中王公、司勋中刘公、主客郎中魏公、侍御史李公、监察御史崔公咸
　　在幕府。诗以颂美数公，见于词。凡三十韵。
云纪轩皇代，星高太白年。庙堂咨上策，幕府制中权。
盘石藩维固，升坛礼乐先。国章荣印绶，公服贵貂蝉。
乐善旌深德，输忠格上玄。剪桐光宠锡，题剑美贞坚。
圣祚雄图广，师贞武德虔。雷霆七校发，旌旆五营连。
华省征群乂，霜台举二贤。岂伊公望远，曾是茂才迁。
并秉韬钤术，兼该翰墨筵。帝思麟阁像，臣献柏梁篇。
振玉登辽甸，𪭢金历蓟壖。度河飞羽檄，横海泛楼船。
北伐声逾迈，东征务以专。讲戎喧涿野，料[2235]敌静居延。
军势持三略，兵戎自九天。朝瞻授钺去，时听偃戈旋。
大漠风沙里，长城雨雪边。云端临碣石，波际隐朝鲜。
夜壁冲高斗，寒空驻彩旃。倚弓玄兔月，饮马白狼川。
庶物随交泰，苍生解倒悬。四郊增气象，万里绝风烟。
关塞鸿勋著，京华甲第全。落梅横吹后，春色凯歌前。
直道常兼济，微才独弃捐。曳裾诚已矣，投笔尚凄然。
作赋同元淑，能诗匪仲宣。云霄不可望，空欲仰神仙。
[页]卷,册....[2236]214,6
第169笔
　　　　东平旅游奉赠薛太守二十四韵　高适
颂美驰千古，钦贤仰大猷。晋公标逸气，汾水注长流。
神与公忠节，天生将相俦。青云本自负，赤县独推尤。
御史风逾劲，郎官草屡修。鹓鸾粉署起，鹰隼柏台秋。
出入交三事，飞鸣揖五侯。军书陈上策，廷议借前筹。
肃肃趋朝列，雝雝引帝求。一麾俄出守，千里再分忧。
不改任棠水，仍传晏子裘。歌谣随举扇，旌旆逐鸣驺。
郡国长河绕，川原大野幽。地连尧泰岳，山向禹青州。
汶上春帆渡，秦亭晚日愁。遗墟当少昊，悬象逼奎娄。
即此逢清鉴，终然喜暗投。叨承解榻礼，更得问缣游。
高兴陪登陟，嘉言忝献酬。观棋知战胜，探象会冥搜。
眺听情何限，冲融惠勿休。祗应齐语默，宁肯问沈浮。
然诺长怀季，栖遑辄累丘。平生感知己，方寸岂悠悠。
[页]卷,册....[2236]214,6
第170笔
　　　　真定即事奉赠韦使君二十八韵　高适
飘泊怀书客，迟回此路隅。问津惊弃置，投刺忽踟蹰。
方伯恩弥重，苍生咏已苏。郡称廉叔度，朝议管夷吾。
乃继三台侧，仍将四岳俱。江山澄气象，崖谷倚冰壶。
诏宠金门策，官荣叶县凫。擢才登粉署，飞步蹑云衢。
起草徵调墨，焚香即宴娱。光华扬盛矣，霄汉在兹乎。
隐轸推公望，逶迤协帝俞。轩车辞魏阙，旌节[2236]副幽都。
始佩仙郎印，俄兼太守符。尤多蜀郡理，更得颖川谟。
城邑推雄镇，山川列简图。旧燕当绝漠，全赵对平芜。
旷野何弥漫，长亭复郁纡。始泉遗俗近，活水战场无。
月换思乡陌，星回记斗枢。岁容归万象，和气发鸿罏。
沦落而谁遇，栖遑有是夫。不才羞拥肿，干禄谢侏儒。
契阔渐行迈，羁离忆友于。田园同季子，储蓄异陶朱。
方欲呈高义，吹嘘揖大巫。永怀吐肝胆，犹惮阻荣枯。
解榻情何限，忘言道未殊。从来贵缝掖，应是念穷途。
[页]卷,册....[2237]214,6
第171笔
　　　　和窦侍御登凉州七级浮图之作　高适
化塔屹中起，孤高宜上跻。铁冠雄赏眺，金界宠招携。
空色在轩户，边声连鼓鼙。天寒万里北，地豁九州西。
清兴揖才彦，峻风和端倪。始知阳春后，具物皆筌蹄。
[页]卷,册....[2237]214,6
第172笔
　　　　酬河南节度使贺兰大夫见赠之作　高适
高阁凭栏槛，中军倚旆旌。感时常激切，于己即忘情。
河华屯妖气，伊瀍有战声。愧无戡难策，多谢出师名。
秉钺知恩重，临戎觉命轻。股肱瞻列岳，唇齿赖长城。
隐隐摧锋势，光光弄印荣。鲁连真义士，陆逊岂书生。
直道宁殊智，先鞭忽抗行。楚云随去马，淮月尚连营。
抚剑堪投分，悲歌益不平。从来重然诺，况值欲横行。
[页]卷,册....[2237]214,6
第173笔
　　　　奉酬雎阳路太守见赠（一作贻）之作　高适
盛才膺命代，高价动良时。帝简登藩翰，人和发咏思。
神仙去华省，鹓鹭忆丹墀。清静能无事，优游即赋诗。
江山纷想像，云物共（一作动）萎蕤。逸气刘公干，玄言向子期。
多惭汲引速，翻愧激昂迟。相马知何限，[2237]登龙反自疑。
风尘吏道迫，行迈旅心悲。拙疾徒为尔，穷愁欲问谁。
秋庭一片叶，朝镜数茎丝。州县甘无取，丘园悔莫追。
琼瑶生箧笥，光景借茅茨。他日青霄里，犹应访所知。
[页]卷,册....[2238]214,6
第174笔
　　　　奉酬雎阳李太守　高适
公族称王佐，朝经允帝求。本枝疆我李，盘石冠诸刘。
礼乐光辉盛，山河气象幽。系高周柱史，名重晋阳秋。
华省膺推择，青云宠宴游。握兰多具美，前席有嘉谋。
赋得黄金赐，言皆白璧酬。著鞭驱驷马，操刃解全牛。
出镇兼方伯，承家复列侯。朝瞻孔北海，时用杜荆州。
广固才登陟，毗陵忽阻修。三台冀入梦，四岳尚分忧。
郡邑连京口，山川望石头。海门当建节，江路引鸣驺。
俗见中兴理，人逢至道休。先移白额横，更息赭衣偷。
梁国歌来晚，徐方怨不留。岂伊齐政术，将以变浇浮。
讼简知能吏，刑宽察要囚。坐堂风偃草，行县雨随辀。
地是蒙庄宅，城遗阏伯丘。孝王余井径，微子故田畴。
冬至招摇转，天寒蝶𬟽收。猿岩飞雨雪，兔苑落梧楸。
列戟霜侵户，寒帏月在钩。好贤常解榻，乘兴每登楼。
逸足横千里，高谈注九流。诗题青玉案，衣赠黑貂裘。
穷巷轩车静，闲斋耳目愁。未能方管乐，翻欲慕巢由。
讲德良难敌，观风岂易俦。寸心仍有适，江海一扁舟。
[页]卷,册....[2238]214,6
第175笔
　　　　送柴司户充刘卿（一作乡）判官之岭外　高适
岭外资雄镇，朝端宠节旄。月卿临幕府，星使出词曹。
海对羊城阔，山连象郡高。风霜驱瘴疠，忠信涉波涛。
别恨随流水，交情脱宝刀。有才无不适，行矣莫徒劳。
[页]卷,册....[2238]214,6
第176笔
　　　　送蔡少府赴登州推事[2238]　高适
胶东连即墨，莱水入沧溟。国小常多事，人讹屡抵刑。
公才征郡邑，诏使出郊坰。标格谁当犯，风谣信可听。
峥嵘大岘口，逦迤汶阳亭。地迥雪偏白，天秋山更青。
祖筵方卜画，王事急侵星。劝尔将为德，斯言盖有听。
[页]卷,册....[2239]214,6
第177笔
　　　　秦中送李九赴越　高适
携手望千里，于今将十年。如何每离别，心事复迍邅。
适越虽有以，出关终耿然。愁霖（一作秋林）不可向，长路或难前（一作联）。
吴会独行客，山阴秋夜船。谢家征故事，禹穴访遗编。
镜水君所忆，莼羹余旧便。归来莫忘此，兼示济江篇。
[页]卷,册....[2239]214,6
第178笔
　　　　饯宋八充彭中丞判官之岭南（一作外）　高适
睹君济时略，使我气填膺。长策竟不用，高才徒见称。
一朝知己达，累日诏书征。羽翮忽然就（一作动），风飙谁敢凌。
举鞭趋（一作投）岭峤（一作嶂），屈指冒炎蒸。北雁送驰驿，南人思饮冰。
彼邦本倔强，习俗多骄矜。翠羽干平法，黄金挠直绳。
若将除害马，慎勿信苍蝇。魑魅宁无患，忠贞适有凭。
猿啼山不断，鸢跕路难登。海岸出交趾，江城连始兴。
绣衣当节制，幕府盛威棱。勿惮九嶷险，须令百越澄。
立谈多感激，行李即严凝。离别胡为者，云霄迟尔升。
[页]卷,册....[2239]214,6
第179笔
　　　　陪窦侍御泛灵云池　高适
白露时先降，清川思不穷。江湖仍塞上，舟楫在军中。
舞换临津树，歌饶向迥（一作晚）风。夕阳连积水，边色满秋空。
乘兴宜投辖，邀欢莫避骢。谁怜持弱羽，犹欲伴鹓鸿。
[页]卷,册....[2239]214,6
第180笔
　　　　陪窦侍御灵云南亭宴诗得雷字　并序　高适
　　凉州近胡，高下其池亭，盖以耀蕃落也。幕府董帅雄勇，径践戎庭，
　　自阳关而西，犹枕席矣。军中无事，君子饮食宴乐，宜哉！白简在边
　　，清秋多兴，况水具舟楫，山兼亭台，始临泛而写烦。俄登陟以寄傲
　　，丝桐徐奏，林木更爽。觞蒲萄以递欢，指兰茞而可掇。胡天一望，
　　云物苍然。雨萧萧而牧马声断，风袅袅而边歌几处，又足悲矣！员外
　　李公曰：七日者何？牛女之夕也。夫贤者何得谨其时，请赋南亭诗，
　　列之于后。
人幽宜眺听，目极喜亭台。风景知愁在，关山忆梦回。
祗言殊语默，何意忝游陪。连唱波澜动，冥搜物象开。
新秋归远树，残雨拥（一作应）轻雷。簷外长天尽，尊前独鸟来。
常吟塞下曲，多谢幕中才。河汉徒相望，嘉期安在哉。
[页]卷,册....[2240]214,6
第181笔
　　　　同熊少府题卢主薄茅斋（卢处兼有人伦）　高适
虚院野情在，茅斋秋兴存。孝廉趋下位，才子出高门。
乃继幽人静，能令学者尊。江山归谢客，神鬼下刘根。
阶树时攀折，窗书任讨论。自堪成独往，何必武陵源。
[页]卷,册....[2240]214,6
第182笔
　　　　同朱五题卢使君义井　高适
高义唯良牧，深仁自下车。宁知凿井处，还是饮冰余。
地即泉源久，人当汲引初。体清能鉴物，色洞（一作淡）每含虚。
上善滋来往，中和浃里闾。济时应未竭，怀惠复何如。
[页]卷,册....[2240]214,6
第183笔
　　　　同郭十题杨主簿新厅　高适
华馆曙沈沈，惟良正在今。用材兼柱石，闻物象高深。
更得芝兰地，兼营枳棘林。向风扃戟户，当暑近棠[2240]阴。
勿改安卑节，聊闲理剧心。多君有知己，一和郢中吟。
[页]卷,册....[2240]214,6
第184笔
　　　　秋日作　高适
端居值秋节，此日更愁辛。寂寞无一事，蒿莱通四邻。
闭门生白发，回首忆青春。岁月不相待，交游随众人。
云霄何处托，愚直有谁亲。举酒聊自劝，穷通信尔身。
[页]卷,册....[2241]214,6
第185笔
　　　　辟阳城　高适
荒城在高岸，凌眺俯清淇。传道汉天子，而封审食其。
奸淫且不戮，茅土孰云宜。何得英雄主，返令儿女欺。
母仪良已失，臣节岂如斯。太息一朝事，乃令人所嗤。
[页]卷,册....[2241]214,6
第186笔
　　　　赴彭州山行之作　高适
峭壁连崆峒，攒峰叠翠微。鸟声堪驻马，林色可忘机。
怪石时侵径，轻萝乍拂衣。路长愁作客，年老更思归。
且悦岩峦胜，宁嗟意绪违。山行应未尽，谁与玩芳菲。
[页]卷,册....[2241]214,6
第187笔
　　　　咏史　高适
尚有绨袍赠，应怜范叔寒。不知天下士，犹作布衣看。
[页]卷,册....[2241]214,6
第188笔
　　　　送兵到蓟北　高适
积雪与天迥，屯军连塞愁。谁知此行迈，不为觅封侯。
[页]卷,册....[2241]214,6
第189笔
　　　　同群公题张处士菜园　高适
耕地桑柘间，地肥菜常熟。为问葵藿资，何如庙堂肉。
[页]卷,册....[2241]214,6
第190笔
　　　　逢谢偃　高适
红颜怆为别，白发始相逢。唯余昔时泪，无复旧时容。
[页]卷,册....[2242]214,6
第191笔
　　　　田家春望　高适
出门何所见，春色满平芜。可叹无知己，高阳一（一作忆）酒徒。
[页]卷,册....[2242]214,6
第192笔
　　　　闲居　高适
柳色惊心事，春风厌索居。方知一杯酒，犹胜百家书。
[页]卷,册....[2242]214,6
第193笔
　　　　封丘作　高适
州县才难适，云山道欲穷。揣摩惭黠吏，栖隐谢愚公。
[页]卷,册....[2242]214,6
第194笔
　　　　九曲词三首　高适
许国从来彻庙堂，连年不为在疆（一作坛）场。将军天上封侯印，御史台中异姓王。

万骑争歌杨柳春，千场对舞绣骐𬴊。到处尽逢欢洽事，相看总是太平人。

铁骑横行铁岭头，西看逻逤取封侯。青海只今将饮马，黄河不用更防秋。

[页]卷,册....[2242]214,6
第195笔
　　　　营州歌　高适
营州少年厌（一作满，一作歇，一作爱）原野，狐（一作皮）裘蒙茸猎城下。虏（一作鲁）酒千钟（一作杯）不醉人，胡儿十岁能骑马。
[页]卷,册....[2242]214,6
第196笔
　　　　玉真公主歌[2242]　高适
常言龙德本天仙，谁谓仙人每学仙。更道玄元指李白，多于王母种桃年。
仙宫仙府有真仙，天宝天仙秘莫传。为问轩皇三百岁，何如大道一千年。
[页]卷,册....[2243]214,6
第197笔
　　　　和王七玉门关听吹笛（一作塞上闻笛）　高适
胡人吹（一作羌）笛戍楼间，楼上萧条海（一作明）月闲。借问落梅凡几曲，从风一夜满关山。（一作塞上听吹笛云：雪净胡天牧马还，月明羌笛戍楼间。借问梅花何处落，风吹一夜满关山。）
[页]卷,册....[2243]214,6
第198笔
　　　　别董大二首　高适
十里黄云白日曛，北风吹雁雪纷纷。莫愁前路无知己，天下谁人不识君。

六翮飘飖私自怜，一离京洛十余年。丈夫贫贱应未足，今日相逢无酒钱。

[页]卷,册....[2243]214,6
第199笔
　　　　送桂阳孝廉　高适
桂阳年少西入秦，数经甲科犹白身。即今江海一归客，他日云霄（一作山）万里人。
[页]卷,册....[2243]214,6
第200笔
　　　　送李少府时在客舍作　高适
相逢旅馆意多违，暮雪初晴候雁飞。主人酒尽君未醉，薄暮途遥归不归。
[页]卷,册....[2243]214,6
第201笔
　　　　听张立本女吟　高适
危冠广袖楚宫妆，独步闲庭逐夜凉。自把玉钗敲砌竹，清歌一曲月如霜。
[页]卷,册....[2243]214,6
第202笔
　　　　初至封丘作　高适
可怜薄暮宦游子，独卧虚斋思无已。去家百里不得归，到官数日秋风起。
[页]卷,册....[2243]214,6
第203笔
　　　　除夜作　高适
旅馆寒灯独不眠，客心何事转凄然。故乡今夜思千里，愁（一作霜）鬓明朝又（一作更）一年。
[页]卷,册....[2244]214,6