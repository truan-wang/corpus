第1笔
　　　　宫词百首　和凝
紫燎光销大驾归，御楼初见赭黄衣。千声鼓定将宣赦，竿上金鸡翅欲飞。

北阙晴分五凤楼，嵩山秀色护神州。洛河自契千年运，更拟波中出九畴。

中兴殿上晓光融，一炷天香舞瑞风。百辟虔心齐稽首，卷帘遥见御衣红。

日和风暖御楼时，万姓齐瞻八彩眉。瑞气祥烟龙细仗，阖门宣赦四方知。

凤吹鸾歌晓日明，丰年观稼出神京。封人争献南山寿，五色云中御辇平。

圣主临轩待晓时，穿花宫漏正迟迟。鸡人一唱乾坤晓，百辟分班俨羽仪。

朦胧西月照池亭，初夜椒房掩书屏。宫女相呼有何事，上楼同看老人星。

红泥椒殿缀珠珰，帐蹙金龙窣地长。红兽慢然天色暖，凤炉时复热沈香。

九重楼殿簇丹青，高柳含烟覆井亭。宫内不知今日几，自来阶下数尧蓂。[8393]

寝殿香浓玉漏严，云随凉月下西南。帐前宫女低声道，主上还应梦传岩。

遶殿钩阑压玉阶，内人轻语凭葱苔。皆言明主垂衣理，不假朱云傍槛来。

颟顸冰面莹池心，风刮瑶阶腊雪深。怪得宫中无兽炭，步摇钗是辟寒金。

兰殿春融自靘笙，玉颜风透象纱明。金簧如语莺声滑，可使云和独得名。

兰烛时将凤髓添，寒星遥映夜光帘。龙楼露著鸳鸯瓦，谁近螭头掷玉签。

玉愁莲池春水平，小鱼双并锦鳞行。内中知是黄河样，九曲今年彻底清。

真珠帘外静无尘，耿耿凉天景象新。金殿夜深银烛晃，宫嫔来奏月重轮。

鱼犀月掌夜通头，自著盘莺锦臂鞲。多把沈檀配龙麝，宫中掌浸十香油。

香云双飐玉蝉轻，侍从君王苑里行。嘉瑞忽逢连理木，一时跪拜贺文明。

金鸾双立紫檀槽，暖殿无风韵自高。含笑试弹红蕊调，君王宣赐酪樱桃。

斑簟如霞可殿铺，更开新进瑞莲图。谁人筑损珊瑚架，子细看时认沥苏。

金盆初晓洗纤纤，银鸭香焦特地添。出户忽看春雪下，六宫齐卷水晶帘。

暖金盘里点酥山，拟望君王子细看。更向眉中分晓黛，岩边染出碧琅玕。

云母屏前绣柱衣，龙沐闲卷谏书帏。黄金槛外螭头活，日照红兰露未晞。

楼西残月尚胧明，中禁鸡人报晓声。清旦司天台进状，夜来晴霁泰阶平。

纤辔摩轩响佩环，银台门外集鸳鸾。三钟五鼓祥烟敛，日照仙人捧露盘。[8394]

司膳厨中也禁烟，春宫相对画秋千。清明节日颁新火，蜡炬星飞下九天。

宫木交芳色尽深，和风轻舞早莺吟。侍臣不异东方朔，应喜仙桃满禁林。

贡橘香匀容，星光初满小金笼。近臣押赐诸王宅，拜了方开敕字封。

献寿朝元欲偃戈，航深梯险竞骈罗。若论万国来朝日，比并涂山更较多。

艳阳风景簇神州，杏蕊桃心照凤楼。遥望青青河畔草，几多归马与休牛。

銮舆观稼晚方归，日月旗中见御衣。万姓焚香惟顶礼，瑞雪随繖入宫闱。

宫庭皆应紫微垣，壮丽宸居显至尊。赤子颙颙瞻父母，已将仁德比乾坤。

三农皆已辟田畴，又见金门出土牛。块雨条风符圣化，嘉禾看却报新秋。

进食门前水陆陈，大官斋洁贡时新。明君宵旰分甘处，便索金盘赐重臣。

层台金碧惹红霞，仙掌亭亭对月华。昨夜盘中甘露满，婕妤争去奏官家。

水殿垂帘冷色凝，一床珍簟展春冰。才人侍立持团扇，金缕双龙贴碧藤。

香鸭烟轻𦶟水沈，云鬟闲坠凤犀簪。珠帘半卷开花雨，又见芭蕉展半心。

莺锦蝉罗撒麝脐，狻猊轻喷瑞烟迷。红酥点得香山小，卷上珠帘日未西。

锦褥花明满殿铺，宫娥分坐学樗蒲。欲教官马冲关过，咒愿纤纤早掷卢。

小楼花簇钿山低，金雉双来踢马齐。夸向傍人能彩戏，朝来赢得鹭鸶犀。

红鬃白马嫩龙飞，天厩供来入紫微。遥见玉阶嘶不已，应缘识得赭黄衣。[8395]

班定千牛立受宣，佩刀搢笏凤墀前。一声不作祥云合，鸳鹭依行拜两边。

三殿香浓晓色来，祥鸾威凤待门开。锵金佩玉趋丹陛，总是和羹作砺才。

两番供奉打毬时，鸾凤分厢锦绣衣。虎骤龙腾宫殿响，骅骝争趁一星飞。

凤池冰泮岸莎匀，柳眼花心雪里新。都是九重和暖地，东风先报禁园春。

紫气氤氲满帝都，映楼明月锁金铺。银泥殿里嫌红烛，教近龙床著火珠。

地衣初展瑞霞融，绣帽金铃舞舜风。吹竹弹丝珠殿响，坠仙双降五云中。

锦策匀铺寒玉齐，星锤高运日通犀。铿金曲罢春冰碎，跪拜君王粉面低。

珠帘静卷水亭凉，玉蕊风飘小槛香。几处按歌齐入破，双双雏燕出宫墙。

宫娥解禊艳阳时，鷾舸兰桡满凤池。春水如蓝垂柳醉，和风无力袅金丝。

白玉阶前菊蕊香，金杯仙酝赏重阳。层台云集梨园乐，献寿声声祝万康。

天籁吟风社燕归，渚莲香老碧苔肥。夜来霜坠梧桐叶，诸殿平明进御衣。

𬬻𦶟香檀兽炭痴，真珠帘外雪花飞。六宫进酒尧眉寿，舞凤盘龙满御衣。

云行风静早秋天，竞遶盆池蹋采莲。罨画披袍从窣地，更寻宫柳看鸣蝉。

阑珊星斗缀珠光，七夕宫嫔乞巧忙。总上穿针楼上去，竞看银汉洒琼桨。

宝瑟凄锵夜漏余，玉阶闲坐对蟾蜍。秋光寂历银河转，已见宫花露滴疏。

春风金袅万年枝，簇白团红烂熳时。宫女竞思游御苑，大家齐奏圣人知。[8396]

干文初见泰阶平，日月常遵阁道行。昨夜仰观垂象正，拱辰星宿转分明。

锵锵济济赴延英，渐近重瞳目转明。君圣臣贤鱼水契，鸿基须贺永清平。

天厩骖𬴂集嫩龙，雪光相照晓嘶风。昂头步步金鞍稳，掌扇花前御路中。

金吾细仗俨威仪，圣旨凝旒对远夷。晓日瞳咙瞻玉案，丁冬环佩满彤墀。

正旦垂旒御八方，蛮夷无不奉梯航。群臣舞蹈称觞处，雷动山呼万岁长。

圣主躬耕在籍田，公卿环卫待丰年。五风十雨余粮在，金殿惟闻奏舜弦。

圣日垂科委所司，英才咸喜遇明年。春宫进榜莺离谷，月殿香残桂魄枝。

天街香满瑞云生，红繖凝空景日明。先遣五坊排猎骑，为民除害出神京。

内宴初开锦绣攒，教坊齐奏万年欢。箫韶响亮春云合，日照尧阶舞瑞鸾。

视草词臣直玉堂，对来新赐锦袍香。班资最在云霄上，长是先迎日月光。

玉殿朦胧散晓光，金龙高喷九天香。摵鞭声定初开扇，百辟齐呼万岁长。

五色卿云覆九重，香烟高舞御𬬻中。含元殿里行仁德，四海车书已混同。

欲封丹诏紫泥香，朱篆龙文御印光。汗涣丝纶出丹禁，便从天上凤衔将。

越溪姝丽入深宫，俭素皆持马后风。尽道君王修圣德，不劳辞辇与当熊。

早梅初向雪中明，风惹奇香粉蕊轻。谁道落花堪面，竞来枝上采繁英。

暖殿奇香馥绮罗，窗间初学绣金鹅。才经冬至阳生后，今日工夫一线多。[8397]

金井澄泉玉液香，琉璃深殿自清凉。温汤头进瓜初熟，后至宫嫔未得尝。

绣闼雕薨列锦闺，珍奇惟待凤凰栖。杏梁烜赫睛霞展，时见空虚坠燕泥。

龙凤金鞍软玉鞭，雪花光照锦连干。驾头直指西郊去，晓日寒生讲武天。

戛云楼上定风盘，雀跃猿跳总不难。要对君王逞轻捷，御楼时拟上鸡竿。

停稳春衫窣地长，通天犀带缀金章。近臣衔命离丹禁，高捧恩波丽万方。

垂黎玉押春帘卷，不夜珠楼晓鉴开。袍袴宫人走迎驾，东风吹送御香来。

金吾勘契自通宫，楼上初闻唱刻闲。金殿香高初唤仗，数行鸳鹭各趋班。

螺髻凝香晓黛浓，水精㶉鷘飐轻风。金钗斜戴宜春胜，万岁千秋遶鬓红。

缕金团扇对纤𫄨，正是深宫捧日时。要对君王说幽意，低头佯念婕妤诗。

结金冠子学梳蝉，碾玉蜻蜓缀鬓偏。寝殿垂帘悄无事，拭香闲立御炉前。

金马词臣夜受宣，授毫交直八花砖。白麻草了初呈进，称旨丝纶下九天。

平明光政便门开，已见忠臣早入来。自是枢机符造化，大罗天上曜三台。

红罗窗里绣偏慵，鹑袖闲偎碧玉笼。兰殿春晴鹦鹉睡，结条钗飐落花风。

晓光初入右银台，鸳鹭分班启沃来。如水如鱼何际会，尽言金鼎得盐梅。

立名金马近尧阶，尽是家传八斗才。麻尾尚犹龙字湿，便从天上凤衔来。

狻猊镇角舞筵张，鸾凤花分十六行。轻动玉纤歌遍慢，时时偷眼看君王。[8398]

边藩□宴贺休征，细仗初排舜日明。坐定两军呈百戏，乐臣低折贺升平。

碧罗冠子簇香莲，结胜双衔利市钱。花下贪忙寻百草，不知遗却蹙金蝉。

兰省初除傅粉郎，静端霜简入鸳行。明庭转制浑无事，朝下空余鸡舌香。

采访宁遗草泽人，诏搜无不降蒲轮。集贤殿里开炉冶，待把黄金铸重臣。

红玉纤纤捧暖笙，绛唇呼吸引春莺。霓裳曲罢君王笑，宜近前来与改名。

绣额朱门插艾人，羞将角黍近香唇。平明朝下夸宣赐，五色香丝系臂新。

芙蓉冠子水精簪，闲对君王理玉琴。鹭头莺唇胜仙子，步虚声细象窗深。

金马门开侍从归，玉香犹惹赐来衣。晓光满院金鱼冷，红药花擎宿露飞。

便殿朝回卸玉簪，竞来芳槛摘花心。风和难捉花中蝶，却向窗间弄绣针。

君王朝下未梳头，长晕残眉侍键楼。扼臂交光红玉软，起来重拟理箜篌。

九重天上实难知，空遣微臣役梦思。葵藿一心期捧日，强搜狂斐拟宫词。

[页]卷,册....[8399]735,21
第2笔
　　　　渔父歌　和凝
白芷汀寒立鹭鸶，苹风轻剪浪花时。烟幂幂，日迟迟，香引芙蓉惹钓丝。
[页]卷,册....[8399]735,21
第3笔
　　　　杨柳枝　和凝
软碧摇烟似送人，映花时把翠眉嚬，青青自是风流主，慢飐金丝待洛神。

瑟瑟罗裙金缕腰，黛眉隈破未重描。醉来咬损新花子，拽住仙郎尽（尽同）方娇。
[8399]
鹊桥初就咽银河，今夜仙郎自姓和。不是昔（一作当）年攀桂树，岂能月里索姮娥。

[页]卷,册....[8400]735,21
第4笔
　　　　解红歌（唐有儿童解红之舞）　和凝
百戏罢，五音清。解红一曲新教成，两个瑶池小仙子。
此时夺却柘枝名。
[页]卷,册....[8400]735,21
第5笔
　　　　题鹰猎兔画　和凝
虽是丹青物，沈吟亦可伤。君夸鹰眼疾，我悯兔心忙。
岂动骚人兴，惟增猎客狂。鲛绡百余尺，争及制衣裳。
[页]卷,册....[8400]735,21
第6笔
　　　　醴泉院　和凝
万山岚霭簇洋城，数处禅斋尽有名。古柏八株堆翠色，灵泉一派逗寒声。
暂游颇爱闲滋味，久住翻嫌俗性情。珍重支公每相勉，我于儒行也修行。
[页]卷,册....[8400]735,21
第7笔
　　　　兴势观　和凝
山名兴势镇梁洋，俨有真风福此方。瘦柏握盘笼殿紫，灵泉澄洁浸花香。
暂游颇爱闲人少，久住翻嫌白日忙。只向五千文字内，愿成金骨住仙乡。
[页]卷,册....[8400]735,21
第8笔
　　　　洋川　和凝
华夷图上见洋川，知在青山绿水边。官闲最好游僧舍，江近应须买钓船。
[页]卷,册....[8400]735,21
第9笔
　　　　句　和凝
先生自舞琴。（三乐达节）。
波上人如潘玉儿。掌中花似赵飞燕（采莲曲，以上并见乐书）。
[页]卷,册....[8400]735,21