第1笔
　　　　小洞庭洄源亭䜩四郡太守诗（并序○序内缺一字）　苏源明
　　天宝十二载七月辛丑，东平太守扶风苏源明，觞濮阳太守清河崔公季
　　重、鲁郡太守陇西李公兰、济南太守太原田公琦、济阳太守陇西李公
　　倰于洄源亭，既尊封壤，乃密惠好。前此济阳以河堤之虞、夫役之弊
　　，请南略我宿及鲁之中都，宿人讼其不便，源明请废济阳，以平阴、
　　长清属济南，卢、东阿归我，阳谷隶濮阳，役均三邦，利倍二邑，不
　　可，则分我寿西入濮阳，东入济阳，鲁之中都北入于我，书贡阊阖，
　　旨下陈留，陈留太守王公，盛德帝俞，才美人与，自总连率，实惟澄
　　清。□命属官湖城主簿王子说会五太守于东平议，县乃不割，郡亦仍
　　旧，已事修䜩，姑以为别。若夫阶抱孤峤，轩飞庱潭，阻残暑于重林
　　，递高秋于绝壑，其盘何有，臑鹿䐿羊，其俎何有，燔兔脍鲂，李下
　　雕笼，冰之以寒水；爪割铦刃，巾之以疏纮。礼交乎上，当世高贤之
　　相允；乐动乎下，前古中和之合作。抑抑焉，堂堂焉，奚一人之富有
　　，而群后之缉熙也。司土庀舟以待，司功设祋以告；彻馔更服，陈羞
　　洁尊；自洄源，起广泊；左拂蚕尾，右遵吾山，倒⿰山化岫于波际，指梁
　　岑于林缺；移摇敞豁，瞑眇虚旷；太皞苗裔，可记任宿，伯禹山川，
　　空流济汶，所遇多感，祗牢为欢，婥态目成以留客，嫮容色授以劝酒
　　；繁丝疏管，纷尔自会，雅舞清唱，倏然同引。既醉，源明以手版扣
　　舷而[2862]歌，歌阕，鸟兽闻之，低昂而相鸣；鱼鳖闻之，沿洄而或
　　跃。兹官吏安次而不易，彼人庶乐业而不迁，喜之哉，乐之哉，字涡
　　泊曰小洞庭盛集，五太守高䜩云尔。
小洞庭兮牵方舟，风袅袅兮离平流。牵方舟兮小洞庭，云微微兮连绝𡷨。
层澜壮兮缅以没，重岩转兮超以忽。冯夷逝兮护轻桡，蛟龙行兮落增（一作中）潮。
泊中湖（一作潮）兮澹而闲，并曲溆兮怅而远。适予手兮非予期，将解袂兮丛予思。
尚君子兮寿厥身，承明主兮忧斯人。（史称废济阳，诗序县郡仍旧，或其初议云。）
[页]卷,册....[2863]255,8
第2笔
　　　　秋夜小洞庭离䜩诗（并序）　苏源明
　　源明从东平太守征国子司业，须昌外尉袁广载酒于洄源亭，明日遂行
　　，及夜留䜩，会庄子若讷过归莒，相里子同袆过如魏，阳谷管城、青
　　阳权衡二主簿在坐，皆故人也。彻馔新尊，移方舟中，有宿鼓，有汶
　　簧，济上嫣然能歌者五六人共载，止洄源东柳门。入小洞庭，迟夷徬
　　徨，眇缅旷样，流商杂征，与长言者啾焉合引，潜鱼惊或跃，宿鸟飞
　　复下，真嬉游之择耳。源明歌云云，曲阕，袁子曰：君公行当挥翰右
　　垣，岂止典胄米廪邪？广不敢受赐，独不念四三贤。源明醉，曰：所
　　不与君子及四三贤同恐惧安乐，有如秋水，晨前而归。及醒，或说向
　　之陈事，源明局局然笑曰：狂夫之言，不足罪也，乃志为序。
浮涨湖兮莽迢遥，川后礼兮扈予桡。横增沃（一作没）兮蓬仙延，川后福兮易（一作翼）予舷（一作船）。
月澄凝兮明空波，星磊落兮耿秋河。夜既良兮酒且多，乐方作兮奈别何。（右二诗，太和中，天平节度使令狐楚立石，有文，题云：自源明迄楚，时仅八十年，洄源亭涡泊，已迷其处矣。文见楚集。）
[页]卷,册....[2863]255,8
第3笔
　　　　闺情　郑虔
银钥开香阁，金台照夜灯。长征君自惯，独卧妾何会。
[页]卷,册....[2864]255,8
第4笔
　　　　古意　毕耀
璇闺绣户斜光入，千金女儿倚门立。横波美目虽往来，罗袂遥遥不相及。
闻道今年初避人，珊珊挂镜长随身。愿得侍儿为道意，后堂罗帐一相亲。
[页]卷,册....[2864]255,8
第5笔
　　　　情人玉清歌（一作张南容诗）　毕耀
洛阳有人名玉清，（一作洛阳城中有一人名玉清。）可怜玉清如其人。善踏斜柯能独立，婵娟花艳无人及。
珠为裙，玉为缨。临春风，吹玉笙，
悠悠满天星。黄金阁上晚妆成，云和曲中为曼声。玉梯不得蹈，
摇袂两盈盈，城头之日复何情。
[页]卷,册....[2864]255,8
第6笔
　　　　赠独孤常州（见纪事）[2864]　毕耀
洪炉无久停，日月速若（一作如）飞。忽然冲人身，饮酒不须疑。
[页]卷,册....[2865]255,8
第7笔
　　　　奉和圣制次琼岳应制　韦济
陆海披晴雪，千旗猎早阳。兵临秦路险，河遶汉垣长。
行漏通𫛛鹊，离宫接建章。都门信宿近，歌舞从周王。
[页]卷,册....[2865]255,8
第8笔
　　　　成都为客作　田澄
蜀郡将之远，城南万里桥。衣缘乡泪湿，貌以客愁销。
地富鱼为米，山芳桂是樵。旅游唯得酒，今日过明朝。
[页]卷,册....[2865]255,8
第9笔
　　　　奉和苑舍人宿直晓玩新池寄南省友　沈东美
传闻阊阖里，寓直有神仙。史为三坟博，郎因五字迁。
晨临翔凤沼，春注跃龙泉。去似登天上，来如看镜前。
影摇宸翰发，波净列星悬。既济仍怀友，流谦欲进贤。
弹冠声实贵，覆被渥恩偏。温室言虽阻，文场契独全。
玉珂光赫奕，朱绂气蝉联。兴逸潘仁赋，名高谢朓篇。
青云仰不逮，白云和难牵。苒苒胡为此，甘心老岁年。
[页]卷,册....[2866]255,8
第10笔
　　　　变律（本十九首，今存三首。）　苏涣
日月东西行，寒暑冬夏易。阴阳无停机，造化渺莫测。（一本作日月东西行，照在大荒北。其中有烛龙，灵怪人莫测。）
开目为晨光（一作晖），闭目为夜色。一开复一闭，明晦无休息。
居然六合外（一作内），旷哉天地德。天地且不言，世人浪（一作强）喧喧。*
毒蜂成一窠，高挂恶木枝。行人百步外，目断魂亦飞。
长安大道边（一作傍），挟弹谁家儿。右手持金丸，引满无所疑。
一中纷下来，势若风雨随。身如万剑攒，宛转迷所之。
徒有疾恶心，奈何不知几。*
养蚕为素丝，叶尽蚕不老。倾筐对空林，此意向谁道。
一女不得织，万夫受其寒。一夫不得意，四海行路[2866]难。
祸亦不在大，福亦不在先。世路险孟门，吾徒当勉旃。
第11笔
　　　　赠零陵僧（一本下有兼送谒徐广州六字○一作怀素上人草书歌○第十九句缺一字）　苏涣
张颠没在二十年，谓言草圣无人传。零陵沙门继其后，新书大字大如斗。
兴来走笔如旋风，醉后耳热心更凶。忽如裴旻舞双剑，七星错落缠蛟龙。
又如吴生画〔鬼神〕（神鬼），魑魅魍魉惊本身。钩锁相连势不绝，倔强毒蛇争屈铁。
西河舞剑气凌云，孤蓬自振唯有君。今日华堂看洒落，四座喧呼叹佳作。
回首邀余赋一章，欲令羡价齐钟张。瑯诵□句三百字，何似醉僧颠复狂。
忽然告我游南溟，言祈亚相求大名。亚相书翰凌献之，见君绝意必深知。
南中纸价当日贵，只恐贪泉成墨池。
[页]卷,册....[2867]255,8