第1笔
　　　　帝京篇十首（并序）　太宗皇帝
　　予以万几之暇，游息艺文，观列代之皇王，考当时之行事，轩昊舜禹
　　之上，信无间然矣，至于秦皇周穆，汉武魏明，峻宇雕墙，穷侈极丽
　　，征税殚于宇宙，辙迹遍于天下，九州无以称其求，江海不能赡其欲
　　，覆亡颠沛，不亦宜乎。予追踪百王之末，驰心千载之下。慷慨怀古
　　，想彼哲人。庶以尧舜之风，荡秦汉之弊，用咸英之曲，变烂熳之音
　　，求之人情，不为难矣。故观文教于六经，阅武功于七德。台榭取其
　　避燥湿，金石尚其谐神人。皆节之于中和，不系之于淫放，故沟洫可
　　悦，何必江海之滨乎。麟阁可玩，何必两（一作山）陵之间乎。忠良
　　可接，何必海上神仙乎。丰镐可游，何必瑶池之上乎。释实求华，以
　　人从欲，乱于大道，君子耻之，故述帝京篇以明雅志云尔。
秦川雄帝宅，函谷壮皇居。绮殿千寻起，离宫百雉余。
连甍遥接汉，飞观迥凌虚。云日隐层阙，风烟出绮疏。
[1]
岩廊罢机务，崇文聊驻辇。玉匣启龙图，金绳披凤（一作鸟）篆。
韦编断仍（一作方）续，缥帙舒还卷。对此乃淹留（一作忘忧），欹案观坟典。

移步出词林，停舆欣武（一作载）宴。雕弓写明月，骏马疑流电。
惊雁落虚弦，啼猿悲急箭。阅赏诚多美，于兹乃忘倦。

鸣笳临乐馆，眺听欢芳节。急管韵朱弦，清（一作长）歌凝白雪。
彩凤肃来仪（一作下），玄鹤纷成列。去兹郑卫声，雅音方可悦。

芳辰追（一作开）逸趣，禁苑信多奇。桥形通汉上，峰势接云危。
烟霞交隐映，花鸟自参差。何如肆辙迹，万里赏瑶池。

飞盖去芳园，兰桡游翠渚。萍（一作梁）间日彩乱，荷处香风举。
桂楫满中川，弦歌振长屿。岂必（一作独）汾河曲，方为欢宴所。

落日双阙昏，回舆九重暮。长烟散（一作引）初碧，皎月澄轻素。
搴幌玩琴书，开轩引云雾。斜（一作银）汉耿层阁，清风摇玉树。

欢乐难再逢，芳辰良可惜。玉酒泛云罍，兰殽陈绮席。
千钟合尧禹，百兽谐金石。得志重寸阴，忘怀轻尺璧。

建章欢赏夕，二八尽妖妍。罗绮昭阳殿，芬芳玳瑁筵。
珮移星正动，扇掩月初圆。无劳上悬圃，即此对神仙。

以兹游观极，悠然独长想。披卷（一作襟）览前踪，抚躬寻既往。
望古茅茨约，瞻今兰殿广。人（一作入）道恶（一作虑）[2]高危，虚心戒盈荡。
奉天竭诚敬，临民思惠养。纳善察忠谏，明科慎刑赏。
六五诚难继，四三非易仰。广待淳化敷，方嗣云亭响。

[页]卷,册....[3]1,1
第2笔
　　　　饮马长城窟行　太宗皇帝
塞外悲风切，交河冰已结。瀚海百重波，阴山千里雪。
迥戍危烽火，层峦引高节。悠悠卷旆旌，饮马出长城。
寒沙连骑迹，朔吹断边声。胡尘清玉塞，羌笛韵金钲。
绝漠干戈戢，车徒振原隰。都尉反龙堆，将军旋马邑。
扬麾氛雾静，纪石功名立。荒裔一戎衣，灵（一作云）台凯歌入。
[页]卷,册....[3]1,1
第3笔
　　　　执契静三边　太宗皇帝
执契静三边，持衡临万姓。玉彩辉关烛，金华流日镜。
无为宇宙清，有美璇玑正。皎佩星连景。飘衣云结庆。
戢武（一作戈）耀七德，升文辉九功。烟波澄旧碧，尘火息前红。
霜野韬莲剑，关城罢月弓。钱缀榆天合，新城柳塞空。
花销葱岭雪，縠尽流沙雾。秋驾转兢怀，春冰弥轸虑。
书绝龙庭羽，烽休凤穴戍。衣宵寝二难，食旰餐三惧。
翦暴兴先废，除凶存昔亡。圆盖归天壤（一作坏），方舆入地荒。
孔海池京邑，双河沼帝乡。循（一作修）躬思励己，抚俗愧时康。
元首伫盐梅，股肱惟辅弼。羽贤崆岭四，翼圣襄城七。
浇俗庶反淳，替文聊就质。已知隆至道，共欢区宇一。
[页]卷,册....[3]1,1
第4笔
　　　　正日临朝　太宗皇帝
条风开献节，灰律动初阳。百蛮奉遐賮，万国朝未央。
虽无舜禹迹，幸欣天地康。车轨同八表，书文混四方。
赫奕俨冠盖，纷纶盛服章。羽旄飞驰道，钟鼓震岩（一作修）廊。
组练辉霞色，霜戟耀（一作照）朝光。晨宵怀至[3]理，终愧抚遐荒。
[页]卷,册....[4]1,1
第5笔
　　　　幸武功庆善宫　太宗皇帝
　　乐府诗题作唐功成庆善乐舞辞，一曰九功舞，殿庭朝会所奏文舞也。
　　新唐书礼乐志曰：太宗生于武功之庆善宫。贞观六年，幸之。宴从臣
　　，赏赐闾里。同汉沛宛，帝欢甚。赋诗，吕才被之管弦。名曰功成庆
　　善乐，以童儿六十四人。冠进德冠，紫袴褶。长袖漆髻，屣履而舞。
　　旧书乐志曰：庆善乐，太宗所造也。名九功之舞，舞蹈安徐，以象文
　　德洽而天下安乐也。冬正享燕及国有大庆，与七德舞偕奏于庭。
寿丘惟旧迹，酆邑乃前基。粤予承累圣，悬弧亦在兹。
弱龄逢运改，提剑郁匡时。指麾八荒定，怀柔万国夷。
梯山咸（一作盛）入款，驾海亦来思。单于陪武帐，日逐卫文㮰。
端扆朝四岳，无为任百司。霜节明秋景，轻冰结水湄。
芸黄遍原隰，禾颖积京畿（一作坻）。共乐还乡（一作谯）宴，欢比大风诗。
[页]卷,册....[4]1,1
第6笔
　　　　重幸武功　太宗皇帝
代马依朔吹，惊禽愁昔丛。况兹承眷（一作睿）德，怀旧感深衷。
积善忻余庆，畅武悦成（一作阅神）功。垂衣天下治，端拱车书同。
白水巡前迹，丹陵幸旧宫。列筵欢故老，高宴聚新丰。
驻跸抚田畯，回舆访牧童。瑞（一作王）气萦丹阙，祥烟散碧空。
孤屿含霜白，遥山带日红。于焉欢击筑，聊以咏南风。
[页]卷,册....[4]1,1
第7笔
　　　　经破薛举战地（义宁元年，击举于扶风，败之。）　太宗皇帝
昔年怀壮气，提戈初仗节。心随朗日高，志与（一作比）秋霜洁。
移锋惊电起，转战长河决。营碎落星沈，阵卷横云裂。
一挥氛沴静，再举鲸鲵灭。于兹俯旧原，属目驻华轩。
沈沙无故迹，减灶有残痕。浪霞穿水净，峰雾抱（一作拖）莲昏。
世途亟流易，人事殊今昔。长想眺前踪，抚躬聊自适。
[页]卷,册....[4]1,1
第8笔
　　　　过旧宅二首　太宗皇帝
新丰停翠辇，谯邑驻鸣笳。园荒一径断，苔古（一作台平）半阶斜。
前池消旧水，昔树发今花。一朝辞此（一作北）地，四海遂为（一作成）家。

金舆巡白水，玉辇驻新丰。纽落藤披架，花残菊破丛。
叶铺（一作铺庭）荒草蔓，流竭半池空。纫珮兰凋（一作生）径，舒圭叶翦桐。
昔地一蕃内，今宅九围中。架海波澄镜，韬戈器反农。
八表文同轨，无劳歌大风。

[页]卷,册....[5]1,1
第9笔
　　　　还陕述怀　太宗皇帝
慨然抚长剑，济世岂邀名。星旗纷电举，日羽肃天行。
遍野屯万骑，临原驻五营。登山麾武节，背水纵神兵。
在昔戎戈动，今来宇宙平。
[页]卷,册....[5]1,1
第10笔
　　　　入潼关　太宗皇帝
崤函称地险，襟带壮两京。霜峰直临道，冰河曲绕城。
古木参差影，寒猿断续声。冠盖往来合，风尘朝夕惊。
高谈先马度，伪晓预鸡鸣。弃𦈡怀远志，封泥负壮情。
别（一作向）有真人气，安知名不名。
[页]卷,册....[5]1,1
第11笔
　　　　于北平作　太宗皇帝
翠野驻戎轩，卢龙转征旆。遥山丽如绮，长流萦似带。
海气百重楼，岩松千丈盖（一作三尺大）。兹焉可游赏，何必襄城外。
[页]卷,册....[5]1,1
第12笔
　　　　辽城望月　太宗皇帝
玄兔月初明，澄辉照辽碣。映云光暂隐，隔树花如缀。
魄满桂枝圆，轮亏镜彩缺。临城却影散，带晕重围[5]结。
驻跸俯九都，停（一作伫）观妖氛灭。
[页]卷,册....[6]1,1
第13笔
　　　　春日登陕州城楼俯眺原野回丹（一作回舟）碧缀烟霞密翠斑红芳菲花柳即目川岫聊以命篇　太宗皇帝
碧原开雾隰，绮岭峻霞城。烟峰高下翠，日浪浅深明。
斑红妆蕊树，圆青压溜荆。迹岩劳傅想，窥野访莘情（一作清）。
巨川何以济，舟楫伫时英。
[页]卷,册....[6]1,1
第14笔
　　　　春日玄武门宴群臣　太宗皇帝
韶光开令序，淑气动芳年。驻辇华林侧，高宴柏梁前。
紫庭文珮（一作树）满，丹墀衮绂连。九夷簉瑶席，五狄列琼筵。
娱宾歌湛露，广乐奏钧天。清（一作盈）尊浮绿醑，雅曲韵朱弦。
粤余君（一作临）万国，还惭抚（一作俯）八埏。庶几保贞固，虚己厉求贤。
[页]卷,册....[6]1,1
第15笔
　　　　登三台言志　太宗皇帝
未央初壮汉，阿房昔侈秦。在危犹骋丽，居奢遂役人。
岂如家四海，日宇罄（一作整）朝伦（一作轮）。扇天裁户旧，砌地翦基新。
引月擎（一作繁）宵桂，飘云逼曙鳞。露除光炫玉，霜阙映雕银。
舞接花梁燕，歌迎鸟路尘。镜池波太液，庄苑丽宜春。
作异甘泉日，停非路寝辰。念劳惭逸己，居旷返劳神。
所欣成大厦，宏材伫（一作宠临停）渭滨。
[页]卷,册....[6]1,1
第16笔
　　　　出猎　太宗皇帝
楚王云梦泽，汉帝长杨宫。岂若因农暇，阅武出轘嵩。
三驱陈锐卒，七萃列材雄。寒野霜氛（一作气）白，平原[6]烧火红。
雕戈夏服箭，羽骑绿沈弓。怖兽潜幽壑，惊禽散翠空。
长烟晦落景，灌木振（一作偃）严风。所为除民瘼，非是悦林丛。
[页]卷,册....[7]1,1
第17笔
　　　　冬狩　太宗皇帝
烈烈寒风起，惨惨飞云浮。霜浓凝广隰，冰厚结清流。
金鞍移上苑，玉勒骋平畴。旌旗四望合，罝罗一面求。
楚踣争兕（一作麑）殪，秦亡角（一作解）鹿愁。兽忙投密树，鸿惊起砾洲。
骑敛原尘静，戈回岭日收。心非（一作悲）洛汭逸，意在渭滨游。
禽荒非所乐，抚辔更招忧。
[页]卷,册....[7]1,1
第18笔
　　　　春日望海　太宗皇帝
披襟眺沧海，凭轼玩春芳。积流横地纪（一作轴），疏派引天潢。
仙气凝三岭，和风扇（一作散）八荒。拂潮（一作晓）云布色，穿浪日舒光。
照岸花分彩，迷云雁断行。怀卑运深广，持满守灵长。
有形非易测，无源讵可量。洪涛经变野，翠岛屡成桑。
之罘思汉帝，碣石想秦皇。霓裳非本意，端拱且图王。
[页]卷,册....[7]1,1
第19笔
　　　　临洛水　太宗皇帝
春搜驰（一作骋）骏骨，总辔俯长河。霞处流萦（一作云）锦，风前瀁卷罗。
水花（一作光）翻照树，堤兰倒插波。岂必汾阴曲，秋云发棹歌。
[页]卷,册....[7]1,1
第20笔
　　　　望终南山　太宗皇帝
重峦俯渭水，碧嶂插遥天。出红扶岭日，入翠贮岩烟。
叠松朝若夜，复岫阙疑全。对此恬千虑，无劳访九仙。
[页]卷,册....[7]1,1
第21笔
　　　　元日[7]　太宗皇帝
高轩暧春色，邃阁媚朝光。彤庭飞彩旆（一作眊），翠幌曜明珰。
恭己临四极，垂衣驭八荒。霜戟列丹陛，丝竹韵长廊。
穆矣熏风茂，康哉帝道昌。继文遵后轨，循古鉴前王。
草秀故春色，梅艳昔年妆。巨川思欲济，终以寄舟航。
[页]卷,册....[8]1,1
第22笔
　　　　初春登楼即目观作述怀　太宗皇帝
凭轩俯兰阁，眺瞩散灵襟。绮峰含翠雾，照日蕊红林。
镂丹霞锦（一作铺）岫，残素雪斑岑。拂浪堤垂柳，娇花鸟续吟。
连甍岂一拱，众干如千寻。明非独材力，终藉栋梁深。
弥怀矜乐志，更惧戒盈心。愧制劳居逸，方规十产金。
[页]卷,册....[8]1,1
第23笔
　　　　首春　太宗皇帝
寒随穷律变，春逐鸟声开。初风飘带柳，晚（一作晓）雪间花梅。
碧林青旧竹，绿沼翠新苔。芝田初雁去，绮树巧（一作未）莺来。
[页]卷,册....[8]1,1
第24笔
　　　　初晴落景　太宗皇帝
晚霞聊自怡，初晴弥可喜。日晃（一作光）百花色，风动千林翠。
池鱼跃不同，园鸟声还异。寄言博通者，知予物外志。
[页]卷,册....[8]1,1
第25笔
　　　　初夏　太宗皇帝
一朝春（一作初）夏改，隔夜鸟花迁。阴阳深浅叶，晓夕重轻烟。
哢莺犹响殿，横丝正网天。珮高兰影接，绶细草纹连。
碧鳞惊棹侧，玄燕舞檐前。何必汾阳处，始复有山泉。
[页]卷,册....[8]1,1
第26笔
　　　　度秋　太宗皇帝
夏律昨留灰，秋箭今移晷。峨嵋岫初出，洞庭波渐起。
桂白发幽岩，菊黄开灞涘。运流方可叹，含毫属微理。
[页]卷,册....[9]1,1
第27笔
　　　　仪鸾殿早秋　太宗皇帝
寒惊蓟门叶，秋发小山枝。松阴背日转，竹影避风移。
提壶菊花岸，高兴芙蓉池。欲知凉气早，巢空燕不窥。
[页]卷,册....[9]1,1
第28笔
　　　　秋日即目（英华作秋日即事）　太宗皇帝
爽气浮丹阙，秋光澹紫宫。衣碎荷疏影，花明菊点丛。
袍轻低草露，盖侧舞松风。散岫飘云叶，迷路飞烟鸿。
砌冷兰凋佩，闺寒树陨桐。别鹤栖琴里，离猿啼峡中。
落野飞星箭，弦虚半月弓。芳菲夕雾起，暮色满房栊。
[页]卷,册....[9]1,1
第29笔
　　　　山阁晚秋　太宗皇帝
山亭秋色满，岩牖凉风度。疏兰尚染烟，残菊犹承露。
古石衣新苔，新巢封古树。历览情无极，咫尺（一作只畏）轮光暮。
[页]卷,册....[9]1,1
第30笔
　　　　秋暮言志　太宗皇帝
朝光浮烧野，霜华净碧空。结浪冰初镜，在迳菊方丛。
约岭烟深翠，分旗霞散红。抽思滋泉侧，飞想傅岩中。
已获千箱庆，何以继熏风。
[页]卷,册....[9]1,1
第32笔
　　　　秋日𢽾庾信体（出淳化阁帖）　太宗皇帝
岭衔宵月桂，珠穿晓露丛。蝉啼觉树冷，萤火不温风。
花生圆菊蕊，荷尽戏鱼通。晨浦鸣飞雁，夕渚集栖鸿。
飒飒高天吹，氛澄下炽空。
[页]卷,册....[10]1,1
第33笔
　　　　赋尚书　太宗皇帝
崇文时驻步，东观还停辇。辍膳玩三坟，晖（本作辉，初学记作留）灯披五典（一作日昃玩百篇，临灯披五典）。
寒心睹肉林，飞魄看沈湎。（一作夏康既逸豫，商辛亦流湎）纵情昏主多，克己明君鲜。
灭身资累恶，成名由积善。既承百王末（一作来），战兢随岁转。
[页]卷,册....[10]1,1
第34笔
　　　　咏司马彪续汉志　太宗皇帝
二仪初创（一作搆）象，三才乃分位。非惟树司牧，固亦垂文字。
绵代更膺期，芳图无辍记。炎汉承君道，英谟纂神器。
潜龙既可跃，逵（一作术，或作株，或作罝）兔奚难致。前史殚妙词，后昆沈雅思。
书言扬盛迹，补阙兴洪志。川谷犹旧途，郡国开新意。
梅山未觉朽，谷水谁云异。车服随名表，文物因时置。
凤戟翼康衢，銮舆（一作衡）总柔辔。清浊必能澄，洪纤幸无弃。
观仪不失序，遵礼方由事。政宣竹律和，时平玉条备。
文囿雕奇[10]彩，艺门蕴深致。云飞星共流，风扬月兼（一作徐）至。
类禋遵令典，坛壝资良地。五胜竟无违，百司诚有庇。
粤予承暇景，谈丛引泉（一作众）秘。讨论穷义府，看核披经笥。
大辨良难仰，小学终先匮。闻道谅知荣，含毫孰忘愧。
[页]卷,册....[11]1,1
第35笔
　　　　咏风　太宗皇帝
萧条起关塞，摇飏下蓬瀛。拂林花乱彩，响谷鸟分声。
披云罗影散，泛水织文生。劳歌大风曲，威加四海清。
[页]卷,册....[11]1,1
第36笔
　　　　咏雨　太宗皇帝
罩云飘远岫，喷雨泛长河。低飞昏岭腹，斜足洒岩阿。
泫丛珠缔叶，起溜镜图（一作圆）波。蒙柳添丝密，含吹织空罗。
[页]卷,册....[11]1,1
第37笔
　　　　咏雪　太宗皇帝
洁野凝晨曜，装墀带夕晖。集条分树玉，拂浪影泉玑。
色洒妆台粉，花飘绮席衣。入扇萦离（一作虚）匣，点素皎残机。
[页]卷,册....[11]1,1
第38笔
　　　　赋得夏首启节　太宗皇帝
北阙三春晚，南荣九夏初。黄莺弄渐变，翠林花落余。
瀑流还响谷（一作石），猿啼自应虚。早荷向心卷，长杨就影舒。
此时欢不极，调轸坐相于。
[页]卷,册....[11]1,1
第39笔
　　　　赋得白日半（一作傍）西山[11]　太宗皇帝
红轮不暂驻，乌飞岂复停。岑霞渐渐落，溪阴寸寸生。
藿叶随光转，葵心逐照倾。晚烟含树色，栖鸟杂流声。
[页]卷,册....[12]1,1
第40笔
　　　　置酒坐飞阁　太宗皇帝
高轩临碧渚，飞檐迥架空。余花攒镂（一作漏）槛，残柳散雕栊（一作宫）。
岸菊初含蕊，园梨始带红。莫（一作却）虑昆山暗，还（一作不）共尽（一作酒）杯中。
[页]卷,册....[12]1,1
第41笔
　　　　采芙蓉　太宗皇帝
结伴戏方（一作芳）塘，携手上雕航。船移分细浪，风散动浮香。
游莺无定曲，惊凫有乱行。莲稀钏声断，水广棹歌长。
栖鸟还密树，泛流归建章。
[页]卷,册....[12]1,1
第42笔
　　　　赋得樱桃（春字韵）　太宗皇帝
华林满芳景，洛阳遍阳（一作偏宜）春。朱颜含远日，翠色影长津。
乔柯啭娇鸟，低枝映美人。昔作园中实，今来（一作为）席上珍。
[页]卷,册....[12]1,1
第43笔
　　　　赋得李　太宗皇帝
玉衡流桂圃，成蹊正可寻。莺啼密（一作绿）叶外，蝶戏脆（一作晚）花心。
丽景光朝彩，轻霞（一作烟）散夕阴。暂顾晖（一作奎）章侧，还(一作远）眺灵山林。
[页]卷,册....[12]1,1
第44笔
　　　　赋得浮桥　太宗皇帝
岸曲非千里，桥斜异七星。暂低逢辇度，还高值（一作逐）浪惊。
水摇文鹢动，缆转锦花萦。远近随轮影，轻重[12]应人行。
[页]卷,册....[13]1,1
第45笔
　　　　谒并州大兴国寺诗　太宗皇帝
回銮游福地，极目玩芳晨。梵钟交二响，法日转双轮。
宝刹遥承露，天花近足春。未佩兰犹小，无丝柳尚新。
圆光低月殿，碎影乱风筠。对此留余想，超然离俗尘。
[页]卷,册....[13]1,1
第46笔
　　　　咏兴国寺佛殿前幡　太宗皇帝
拂霞疑电落，腾虚状写虹。屈伸烟雾里，低举白云中。
纷披乍依迥，掣曳或随风。念兹轻薄质，无翅强摇空。
[页]卷,册....[13]1,1
第47笔
　　　　望送魏征葬　太宗皇帝
阊阖总金鞍，上林移玉辇。野郊怆新别，河桥非旧饯。
惨日映峰沈，愁云随盖转。哀笳时断续，悲旌乍舒卷。
望望情何极，浪浪泪空泫。无复昔时人，芳春共谁遣。
[页]卷,册....[13]1,1
第48笔
　　　　伤辽东战亡　太宗皇帝
凿门初奉律，仗战始临戎。振鳞方跃浪，骋翼正凌风。
未展六奇术，先亏一篑功。防身岂乏智，殉命有余忠。
[页]卷,册....[13]1,1
第49笔
　　　　月晦　太宗皇帝
晦魄移中律，凝暄起丽城。罩云朝盖上，穿露晓珠呈。
笑树花分色，啼枝鸟合声。披襟欢（一作还）眺望，极目畅春情。
[页]卷,册....[13]1,1
第50笔
　　　　秋日（一作夜）翠微宫　太宗皇帝
秋日凝翠（一作紫）岭，凉吹肃离宫。荷疏一盖缺，树冷半帷空。
侧阵移鸿影，圆花钉菊丛。摅怀俗尘外，高眺白云中。
[页]卷,册....[14]1,1
第51笔
　　　　初秋夜坐　太宗皇帝
斜廊连绮阁，初月照宵帏。塞冷鸿飞疾，园秋蝉噪迟。
露结林疏叶，寒轻菊吐滋。愁心逢此节，长叹独含悲。
[页]卷,册....[14]1,1
第52笔
　　　　秋日二首　太宗皇帝
菊散金风起，荷疏玉露圆。将秋数行雁，离夏几林蝉。
云凝愁半岭，霞碎缬高天。还似成都望，直见峨（一作蛾）眉前。

爽气澄兰沼，秋风动桂林。露凝千片玉，菊散一丛金。
日岫高低影，云空点缀阴。蓬瀛不可望，泉石且娱心。

[页]卷,册....[14]1,1
第53笔
　　　　冬宵各为四韵　太宗皇帝
雕（一作彤）宫静龙漏，绮阁宴公侯。珠帘烛燄动，绣柱月光浮。
云（一作尘）起将歌发，风停与管遒。琐除（一作池）任多士，端扆竟何忧。
[页]卷,册....[14]1,1
第54笔
　　　　冬日临昆明池　太宗皇帝
石鲸分玉溜，劫烬隐平沙。柳影冰无叶，梅心冻有花。
寒野凝朝雾，霜天散夕霞。欢情犹未极，落景遽西[14]斜。
[页]卷,册....[15]1,1
第55笔
　　　　望雪　太宗皇帝
冻云宵遍岭，素雪晓凝华。入牖千重碎，迎风一半斜。
不妆空散粉，无树独飘花。萦空惭夕照，破彩谢晨霞。
[页]卷,册....[15]1,1
第56笔
　　　　守岁（一作董思恭诗）　太宗皇帝
暮景斜芳殿，年华丽绮宫。寒辞去冬雪，暖带入春风。
阶馥舒梅素，盘花卷烛（一作卷烛花）红。共欢新故岁，迎送一宵中。
[页]卷,册....[15]1,1
第57笔
　　　　除夜（一作董思恭诗）　太宗皇帝
岁阴穷暮纪，献节启新芳。冬尽今宵促，年开明日长。
冰消出镜水，梅散入风香。对此欢终宴，倾壶待曙光。
[页]卷,册....[15]1,1
第58笔
　　　　咏雨　太宗皇帝
和气（一作风）吹绿野，梅雨洒芳田。新（一作细）流添旧涧，宿雾足朝烟。
雁湿行无次，花沾色更鲜。对此欣登岁，披襟弄五弦。
[页]卷,册....[15]1,1
第59笔
　　　　赋得含峰云　太宗皇帝
翠楼含晓雾，莲峰带晚云。玉叶依岩聚，金枝触石分。
横天结阵影，逐吹起罗文。非复阳台下，空将惑楚君。
[页]卷,册....[15]1,1
第60笔
　　　　三层阁上置音声　太宗皇帝
绮筵移暮景，紫阁引宵烟。隔栋歌尘合，分阶舞影连。
声流三处管，响乱（一作匝）一重弦。不似秦楼上，吹箫空学仙。
[页]卷,册....[16]1,1
第61笔
　　　　远山澄碧雾　太宗皇帝
残云收翠岭，夕雾结长空。带岫凝全碧，障霞隐半红。
髣髴分初月，飘飖度晓风。还因三里处，冠盖远相通。
[页]卷,册....[16]1,1
第62笔
　　　　赋得花庭雾　太宗皇帝
兰气已熏宫，新蕊半妆丛。色含轻重雾，香引去来风。
拂树浓舒碧，萦花薄蔽红。还当杂行雨，髣髴隐遥空。
[页]卷,册....[16]1,1
第63笔
　　　　春池柳　太宗皇帝
年柳变池台，隋堤曲直回。逐浪丝（一作分）阴去，迎风带影来。
疏黄一鸟弄，半翠几眉开。萦雪临春岸，参差间早梅。
[页]卷,册....[16]1,1
第64笔
　　　　芳兰　太宗皇帝
春晖开紫（一作禁）苑，淑景媚兰场。映庭含浅色，凝露泫浮光。
日丽参差影，风传（一作和）轻重香。会须君子折，佩里作芬芳。
[页]卷,册....[16]1,1
第65笔
　　　　咏桃（一作董思恭诗）　太宗皇帝[16]
禁苑春晖（一作光）丽，花蹊绮（一作几）树妆。缀条深浅色，点露参差光。
向日分千笑，迎风共一香。如何仙岭侧，独秀隐遥芳。
[页]卷,册....[17]1,1
第66笔
　　　　赋帘　太宗皇帝
参差垂玉阙，舒卷映兰宫。珠光（一作花）摇素月，竹影乱清风。
彩散银钩上，文斜桂户中。惟当杂罗绮，相与（一作为）媚房栊。
[页]卷,册....[17]1,1
第67笔
　　　　咏乌代陈师道　太宗皇帝
凌晨丽城去，薄暮上林栖。辞枝枝暂起，停树树还低。
向日终难托，迎风讵肯迷。只待纤纤手，曲里作宵啼。
[页]卷,册....[17]1,1
第68笔
　　　　咏饮马　太宗皇帝
骏骨饮长泾，奔流洒络缨。细纹连喷聚，乱荇绕蹄萦。
水光鞍上侧，马影溜中横。翻似天池里，腾波龙种生。
[页]卷,册....[17]1,1
第69笔
　　　　赋得残菊　太宗皇帝
阶兰凝曙霜，岸菊照晨光。露浓晞晚（一作晓）笑，风劲浅（一作摇）残香。
细叶凋轻翠，圆花飞碎黄。还持（一作将）今岁色，复结后年芳。
[页]卷,册....[17]1,1
第70笔
　　　　赋秋日悬清光赐房玄龄　太宗皇帝
秋露凝高掌，朝光上翠微。参差丽双阙，照耀满重闱。
仙驭随轮转，灵乌带影飞。临（一作照）波无定彩，入隙[17]有圆（一作光）晖。
还当葵藿志，倾叶自相依。
[页]卷,册....[18]1,1
第71笔
　　　　琵琶（纪事作董思恭诗）　太宗皇帝
半月无双影，全（一作金）花有四时。摧藏千里态，掩抑几重悲。
促节萦红袖，清音满翠帷。驶弹风响急，缓曲钏声迟。
空余关陇恨，因此代相思。
[页]卷,册....[18]1,1
第72笔
　　　　宴中山　太宗皇帝
驱马出辽阳，万里转旗常。对敌六奇举，临戎八阵张。
斩鲸澄碧海，卷雾扫扶桑。昔去兰萦翠，今来桂染芳。
云芝浮碎叶，冰镜上朝光。回首长安道，方欢宴柏梁。
[页]卷,册....[18]1,1
第73笔
　　　　饯中书侍郎来济（一作宋之问诗，非。）　太宗皇帝
暧暧去尘昏灞岸，飞飞轻盖指河梁。云峰衣结千重叶，雪岫花开几树妆（一作芳）。
深悲黄（一作白）鹤孤舟远，独叹青山别路长。聊将分袂沾巾泪，还用持添离席觞。
[页]卷,册....[18]1,1
第74笔
　　　　于太原召侍臣赐宴守岁　太宗皇帝
四时运灰琯，一夕变冬春。送寒余雪尽，迎岁早梅新。
[页]卷,册....[18]1,1
第75笔
　　　　咏烛二首　太宗皇帝
燄听（一作折，或作畏）风来动，花开不待春。镇下千行泪，非是为思人。

九龙蟠燄动，四照逐花生。即此流高殿，堪持待（一作代）月明。

[页]卷,册....[18]1,1
第76笔
　　　　咏弓（纪事作董思恭诗）[18]　太宗皇帝
上弦明月半，激箭流星远。落雁带书惊，啼猿映枝转。
[页]卷,册....[19]1,1
第77笔
　　　　赋得早雁出云鸣　太宗皇帝
初秋玉露清，早雁出（一作生）空鸣（一作出云鸣）。隔云时乱影，因风乍含（一作合）声。
[页]卷,册....[19]1,1
第78笔
　　　　赋得临池柳　太宗皇帝
岸曲丝阴聚，波移带影疏。还将眉里翠，来就镜中舒。
[页]卷,册....[19]1,1
第79笔
　　　　赋得临池竹　太宗皇帝
贞条障曲砌，翠叶贯（一作负）寒霜。拂牖分龙影，临池待凤翔。
[页]卷,册....[19]1,1
第80笔
　　　　赋得弱柳鸣秋蝉　太宗皇帝
散影玉阶柳，含翠隐鸣蝉。微形藏叶里，乱响出（一作生）风前。
[页]卷,册....[19]1,1
第81笔
　　　　探得李（一作咏李，纪事作董思恭诗。）　太宗皇帝
盘根直（一作植）盈（一作瀛）渚，交干横倚天。舒华光四海，卷叶荫三川。
[页]卷,册....[19]1,1
第82笔
　　　　咏小山　太宗皇帝
近谷交萦蕊，遥峰对出莲。径细无全磴，松小未含烟。
[页]卷,册....[19]1,1
第83笔
　　　　赐萧瑀　太宗皇帝
疾风知劲草，板荡识（一作昏日辨）诚臣。勇夫安（一作宁）识义，智者必怀仁。
[页]卷,册....[19]1,1
第84笔
　　　　赐房玄龄[19]　太宗皇帝
太液仙舟迥，西园隐上才。未晓征车度，鸡鸣关早开。
[页]卷,册....[20]1,1
第85笔
　　　　辽东山夜临秋　太宗皇帝
烟生遥岸隐，月落半崖阴。连山惊鸟乱，隔岫断猿吟。
[页]卷,册....[20]1,1
第86笔
　　　　赐魏征诗（魏征善治酒，有名曰醽醁、曰翠涛，世所未有。太宗赐诗曰。）　太宗皇帝
醽醁胜兰生，翠涛过玉䪥。千日醉不醒，十年味不败。（兰生，汉武帝百味旨酒，玉䪥，隋炀帝酒名也。）
[页]卷,册....[20]1,1
第87笔
　　　　两仪殿赋柏梁体（两京记：贞观五年，太宗破突厥，宴突利可汗于两仪殿，赋七言诗柏梁体。）　太宗皇帝
绝域降附天下平（帝），八表无事悦圣情（淮安王）。云披雾敛天地明（长孙无忌），登封日观禅云亭（房玄龄）。
太常具礼方告成（萧瑀）。
[页]卷,册....[20]1,1
第88笔
　　　　句　太宗皇帝
雪耻酬百王，除凶报千古。（本纪云：贞观二十年秋，帝幸灵州，破薛延陀。时铁勒诸部遣使相继入贡，请置吏。北荒悉平，帝为五言诗，勒石于灵州，以序其事。今止存此。）
昔乘匹马去，今驱万乘来。（题河中府逍遥楼。○江邻几〔杂〕志。）
近日毛虽暖，闻弦心已惊。（咏乌。○海录碎事。）
（玉海云：帝赐褚亮诗，有隔阔相思之句，今无考。又翰府名谈云：唐庄宗尝引太宗诗句，待佘心肯日，是汝命通时。似又出后人附会，非帝诗也。姑记诸此。）
[页]卷,册....[20]1,1