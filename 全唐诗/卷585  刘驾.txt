第1笔
　　　　皎皎词　刘驾
皎皎复皎皎，逢时即为好。高秋亦有花，不及当春草。
班姬入后宫，飞燕舞东风。青蛾中夜起，长叹月明里。
[页]卷,册....[6774]585,17
第2笔
　　　　长安旅舍纾情投先达（一作长安抒怀寄知己）　刘驾
岐路不在地，马蹄徒苦辛。上国闻姓名，不如山中人。
大宅满六衔，此身入谁门。愁心日散乱，有似空中尘。
白露下长安，百虫鸣草根。方当秋赋日，却忆归山村。
静女头欲白，良媒况我邻。无令苦长叹，长叹销人魂。
[页]卷,册....[6774]585,17
第3笔
　　　　送友人下第游雁门　刘驾
相别灞水湄，夹水柳依依。我愿醉如死，不见君去时。
所诣星斗北，直行到犹迟。况复挈空囊，求人悲（一作泣，一作恨）路岐。
北门记室贤，爱我学古诗。待君如待我，此事固不疑。
雁门春色外，四月雁未归。主人拂金台，延客夜开扉。
舒君郁郁怀，饮彼白玉卮。若不化女子，功名岂无期。
[页]卷,册....[6774]585,17
第4笔
　　　　读史　刘驾
平地见天涯，登高天更远。功名及所望，岐路又满眼。
万金买园林，千金修池馆。他人厌游览，身独恋轩冕。
唯有汉二疏，应觉还家晚。
[页]卷,册....[6775]585,17
第5笔
　　　　反贾客乐（乐府有贾客乐，今反之）　刘驾
无言贾客乐，贾客多无墓。行舟触风浪，尽入鱼腹去。
农夫更辛苦，所以羡尔身。
[页]卷,册....[6775]585,17
第6笔
　　　　送李垣先辈归嵩少旧居（第九句缺）　刘驾
高秋灞浐路，游子多惨戚。君于此地行，独以寻春色。
文章满人口，高第非苟得。要路在长安，归山却为客。
□□□□□，狂歌罢叹息。我岂无故山，千里同外国。
[页]卷,册....[6775]585,17
第7笔
　　　　苦寒吟　刘驾
百泉冻皆咽，我吟寒更切。半夜倚乔松，不觉满衣雪。
竹竿有甘苦，我爱抱苦节。鸟声有悲欢，我爱口流血。
潘生若解吟，更早生白发。
[页]卷,册....[6775]585,17
第8笔
　　　　上巳日　刘驾
上巳曲江滨，喧于市朝路。相寻不见者，此地皆相遇。
日光去此远，翠幕张如雾。何事欢娱中，易觉春城暮。
物情重（一作爱）此节，不是爱芳树。明日花更多，何人肯回顾。
[页]卷,册....[6775]585,17
第9笔
　　　　春台　刘驾
台上树阴合，台前流水多。青春不出门，坐见野田花。
谁能学公子，走马逐香车。六街尘满衣，鼓绝方还[6775]家。
[页]卷,册....[6776]585,17
第10笔
　　　　钓台怀古　刘驾
澄流可濯缨，严子但垂纶。孤坐九层石，远笑清渭滨。
潜龙飞上天，四海岂无云。清气不零雨，安使洗（一作浇）尘氛。
我来吟高风，仿佛见斯人。江月尚皎皎，江石亦磷磷。
如何台下路，明日又迷津。
[页]卷,册....[6776]585,17
第11笔
　　　　励志（一作续励志）　刘驾
白发岂有情，贵贱同日生。二轮不暂驻，似趁长安程。
前堂吹参差，不作缑山声。后园植木槿，月照无余英。
及时立功德，身后犹光明。仲尼亦为土，鲁人焉敢耕。
[页]卷,册....[6776]585,17
第12笔
　　　　桑妇　刘驾
墙下桑叶尽，春蚕半未老。城南路迢迢，今日起更早。
四邻无去伴，醉卧青楼晓。妾颜不如谁，所贵守妇道。
一春常在树，自觉身如鸟。归来见小姑，新妆弄百草。
[页]卷,册....[6776]585,17
第13笔
　　　　上马叹　刘驾
羸马行迟迟，顽童去我远。时时一回顾，不觉白日晚。
路傍豪家宅，楼上红妆满。十月庭花开，花前吹玉管。
君当未贵日，岂不常屯蹇。如何见布衣，忽若尘入眼。
布衣岂常贱，世事车轮转。
[页]卷,册....[6776]585,17
第14笔
　　　　唐乐府十首（并序）　刘驾
　　唐乐府，自送征夫至献贺觞，歌河湟之事也，下土土贡臣驾，生于唐
　　二十八年，获见明天子以德归河湟地，臣得与天下夫妇复为太平人，
　　独恨愚且贱，蠕蠕泥土中，不得从臣后拜舞称于上前，情有所发，莫
　　能自抑，作诗十章，目曰[6776]唐乐府，虽不足贡声宗庙，形容盛德
　　，而愿与耕稼陶渔者歌田野江湖间，亦足自快。
　　　　送征夫
昔送征夫苦，今送征夫乐。寒衣纵携去，应向归时著。
天子待功成，别造凌烟阁。
[页]卷,册....[6777]585,17
第15笔
　　　　输者讴　刘驾
挽粟上高山，高山若平地。力尽心不怨，同我家私事。
去者不逞宁，归者唱歌行。相逢古城下，立语天未明。
一身远出塞，十口无税征。
[页]卷,册....[6777]585,17
第16笔
　　　　吊西人　刘驾
河湟父老地，尽知归明主。将军入空城，城下吊黄土。
所愿边人耕，岁岁生禾黍。
[页]卷,册....[6777]585,17
第17笔
　　　　边军过　刘驾
城前兵马过，城里人高卧。官家自供给，畏我田产破。
健儿食肥肉，战马食新谷。食饱物有余，所恨无两腹。
草青见军过，草白见军回。军回人更多，尽系西戎来。
[页]卷,册....[6777]585,17
第18笔
　　　　望归马　刘驾
东人望归马，马归莲峰下。莲峰与地平，亦不更征兵。
[页]卷,册....[6777]585,17
第19笔
　　　　祝河水　刘驾
河水清弥弥，照见远树枝。征人不饮马，再拜祝冯夷。
从今亿万岁，不见河浊时。
[页]卷,册....[6777]585,17
第20笔
　　　　田西边[6777]　刘驾
刀剑作锄犁，耕田古城下。高秋禾黍多，无地放羊马。
[页]卷,册....[6778]585,17
第21笔
　　　　昆山　刘驾
昔时玉为宝，昆山过不得。今时玉为尘，昆山入中国。
白玉尚如尘，谁肯爱金银。
[页]卷,册....[6778]585,17
第22笔
　　　　乐边人　刘驾
在乡身亦劳，在边腹亦饱。父兄若一处，任向边头老。
[页]卷,册....[6778]585,17
第23笔
　　　　献贺觞　刘驾
莫但取河湟，河湟非边疆。愿今日入处，亦似天中央。
天子寿万岁，再拜献此觞。
[页]卷,册....[6778]585,17
第24笔
　　　　且可怜行（第五句缺三字）　刘驾
园中花自早，不信外无花。良人未朝去，先出登香车。
□□五□轮，满城闻呕哑。侍儿衣各别，头上金雀多。
祗是一家人，路人疑千家。过后香满陌，直到春日斜。
今朝且可怜，莫问久如何。
[页]卷,册....[6778]585,17
第25笔
　　　　筑台（一作城）词（汉武筑通天台，役者苦之）　刘驾
前杵与后杵，筑城声（一作功）不住。我愿筑更高，得见秦皇墓。
[页]卷,册....[6778]585,17
第26笔
　　　　邻女　刘驾
君嫌邻女丑，取妇他乡县。料嫁与君人，亦为邻所贱。
菖蒲花可贵，只为人难见。
[页]卷,册....[6778]585,17
第27笔
　　　　山中夜坐　刘驾
半夜山雨过，起来满山月。落尽醉处花，荒沟水决决。
怆然惜春去，似与故人别。谁遣我多情，壮年无鬓[6778]发。
[页]卷,册....[6779]585,17
第28笔
　　　　秦蛾　刘驾
秦蛾十四五，面白于指爪。羞人夜采桑，惊起戴胜鸟。
[页]卷,册....[6779]585,17
第29笔
　　　　牧童　刘驾
牧童见客拜，山果怀中落。昼日驱牛归，前溪风雨恶。
[页]卷,册....[6779]585,17
第30笔
　　　　古出塞　刘驾
胡风不开花，四气多作雪。北人尚冻死，况我本南越。
古来犬羊地，巡狩无遗辙。九土耕不尽，武皇犹征伐。
中天有高阁，图画何时歇。坐恐塞上山，低于沙中（一作上）骨。
[页]卷,册....[6779]585,17
第32笔
　　　　下第后屏居长安书怀寄太原从事　刘驾
刖足岂更长，良工隔千里。故山彭蠡上，归梦向汾水。
低摧神气尽，僮仆心亦耻。未达谁不然，达者心思此。
行年忽已壮，去老年更几。功名生不彰，身殁岂为鬼。
才看芳草歇，即叹凉风起。匹马未来期，嘶声尚在耳。
[页]卷,册....[6779]585,17
第33笔
　　　　早行[6779]　刘驾
马上续残梦，马嘶时复惊。心孤多所虞，僮仆近我行。
栖禽未分散，落月照古城。莫羡居者闲（一作闲居者），冢（一作溪）边人已耕。
[页]卷,册....[6780]585,17
第34笔
　　　　青门路　刘驾
青门有归路，坦坦高槐下。贫贱自耻归，此地谁留我。
门开送客去，落日懒回马。旅食帝城中，不如远游者。
舟成于陆地，风水终相假。吾道谅如斯，立身无苟且。
[页]卷,册....[6780]585,17
第35笔
　　　　效古　刘驾
融融芳景和，杳杳春日斜。娇娆不自持，清唱嚬双蛾。
终曲翻成泣，新人下香车。新人且莫喜，故人曾如此。
燕赵犹生女，郎岂有终始。
[页]卷,册....[6780]585,17
第36笔
　　　　战城南　刘驾
城南征战多，城北无饥鸦。白骨马蹄下，谁言皆有家。
城前水声苦，倏忽流万古。莫争城外城（一作地），城里终（一作有）闲土。
[页]卷,册....[6780]585,17
第37笔
　　　　曲江春霁　刘驾
宿雨洗秦树，旧花如新开。池边草未干，日照人马来。
马蹄踏流水，渐渐成尘埃。鸳鸯不敢下，飞绕岸东西。
此地喧仍旧，归人亦满街。
[页]卷,册....[6780]585,17
第38笔
　　　　赠先达　刘驾
终南苍翠好，未必如故山。心期在荣名，三载居长安。
昔蒙大雅匠，勉我工五言。业成时不重，辛苦只自[6780]怜。
皎皎机上丝，尽作秦筝弦。贫女皆罢织，富人岂不寒。
惊风起长波，浩浩何时还。待君（一作谁人）当要路，一指王化源。
[页]卷,册....[6781]585,17
第39笔
　　　　有感　刘驾
弓剑不自行，难引河湟思。将军半夜饮，十里闻歌吹。
高门（一作行）几世宅，舞袖仍新赐。谁遣一书来，灯前问边事。
[页]卷,册....[6781]585,17
第40笔
　　　　姑苏台（一作吴中怀古）　刘驾
勾践饮胆日，吴酒正（一作香）满杯（一作吴王酒满杯）。笙歌入云海，声自姑苏来。
西施舞初罢，侍儿整金钗。众女不敢妒，自比泉下泥。
越鼓声腾腾，吴天隔尘埃。难将甬东地，更学会稽栖。（纪事止此）
霸迹一朝尽，草中棠梨开。
[页]卷,册....[6781]585,17
第41笔
　　　　豪家　刘驾
九陌槐叶尽，青春在豪家。娇莺不出城，长宿庭上花。
高楼登夜半，已见南山多。恩深势自然，不是爱骄奢。
[页]卷,册....[6781]585,17
第42笔
　　　　山中有招　刘驾
朗朗山月出，尘中事由生。人心虽不闲，九陌夜无行。
学古以求闻，有如石上耕。齐姜早作妇，岂识闺中情。
何如此幽居，地僻人不争。嘉树自昔有，茅屋因我成。
取薪不出门，采药于前庭。春花虽无种，枕席芙蓉馨。
君来食葵藿，天爵岂不荣。
[页]卷,册....[6781]585,17
第43笔
　　　　空城雀　刘驾
饥啄空城上，莫近太仓粟。一粒未充肠，却入公子腹。
且吊城上骨（一作下客），几曾害（一作空）尔族。不闻庄辛语，今日寒芜绿。
[页]卷,册....[6782]585,17
第44笔
　　　　冯叟居　刘驾
天作冯叟居，山僧尚嫌僻。开门因两树，结宇倚翠壁。
溪南有微径，时遇采芝客。往往白云生，对面千里隔。
机忘若僮仆，常与猿鸟剧。晒药上小峰，庭深无日色。
自忘（一作从）归乡里（一作自从忘归乡），不见新旧（一作旧亲）戚。累累子孙墓，秋风吹古柏。
[页]卷,册....[6782]585,17
第45笔
　　　　醒后　刘驾
醉卧芳草间，酒醒日落后。壶觞半倾覆，客去应已久。
不记折花时，何得花在手。
[页]卷,册....[6782]585,17
第46笔
　　　　弃妇　刘驾
回车在门前，欲上心更悲。路傍见花发，似妾初嫁时。
养蚕已成茧，织素犹在机。新人应笑此，何如画蛾眉。
昨日惜红颜，今日畏老迟。良媒去不远，此恨今告谁。
[页]卷,册....[6782]585,17
第47笔
　　　　送李殷游边（一作送李殷游西京）　刘驾
十年梦相识，一觏（一作睹）俄远（一作见）别。征驾在我傍，草草意难说。
君居洞庭日，诗句满魏阙。如何万里来，青桂看人折。
行装不及备，西去偶然诀（一作成决）。孟夏出都门，红尘客衣热。
荒城见羊马，野馆具薇蕨。边境渐无虞，旅宿常待月。
西园置酒地，日夕簪裾列。壮志安可留，槐花樽前发。
[页]卷,册....[6782]585,17
第48笔
　　　　江村　刘驾
江水灌稻田，饥年稻亦熟。舟中爱桑麻，日午因成宿。
相承几十代，居止连茅屋。四邻不相离，安肯去骨肉。
书生说太苦，客路常在目。纵使富贵还，交亲几坟绿。
[页]卷,册....[6783]585,17
第49笔
　　　　出门　刘驾
出门羡他人，奔走如得涂。翻思他人意，与我或不殊。
以兹聊自安，默默行九衢。生计逐羸马，每出似移居。
客从我乡来，但得邻里书。田园几换主，梦归犹荷锄。
进犹希万一，退复何所如。况今辟公道，安得不踌躇。
[页]卷,册....[6783]585,17
第50笔
　　　　别道者　刘驾
自君入城市，北邙无新坟。始信壶中药，不落白杨根。
如何忽告归，蕣华还笑人。玉笙无遗音，怅望缑岭云。
[页]卷,册....[6783]585,17
第51笔
　　　　兰昌宫　刘驾
宫兰非瑶草，安得春长在。回首春又归，翠华（一作叶）不能待。
悲风生辇路，山川寂已晦。边恨在行人，行人无尽岁。
[页]卷,册....[6783]585,17
第52笔
　　　　送友人擢第东归　刘驾
同家楚天南（一作涯），相识秦云西。古来悬弧义，岂顾子与妻。
携手践名场，正遇公道开。君荣（一作升）我虽黜，感恩同所怀。
有马不复羸，有奴不复饥。灞岸秋草绿（一作槐花落），却是还家时。
青门一瓢空，分手去迟迟。[6784]期君辙未平，我车继东归。
[页]卷,册....[6784]585,17
第53笔
　　　　久客　刘驾
久客心易足，主人有余力。如何昨宵梦，到晓家山色。
南音入谁耳，曲尽头自白。
[页]卷,册....[6784]585,17
第54笔
　　　　秋夕　刘驾
促织灯下吟，灯光冷于水。乡魂坐中去，倚壁身如死。
求名为骨肉，骨肉万余里。富贵在何时，离别今如此。
出门长叹息，月白西风起。
[页]卷,册....[6784]585,17
第55笔
　　　　效陶　刘驾
两曜无停驭，蓬壶应有墓。何况北邙山（一作邙山色），只近市朝（一作井）路。
大恢生死网，飞走无逃处。白发忽已新，红颜岂如故。
我有杯中物，可以消万虑。醉舞（一作袖）日婆娑，谁能记朝暮。
如求神仙药，阶下亦种黍。但使长兀然，始见天地祖。
[页]卷,册....[6784]585,17
第56笔
　　　　长门怨（一作张乔诗）　刘驾
御泉长绕凤皇〔楼〕（栖），只是恩波别处流。闲揲舞衣归未得，夜来砧杵六宫秋。
[页]卷,册....[6784]585,17
第57笔
　　　　苦寒行　刘驾
严寒动八荒，刺刺（一作莿莿）无休时。阳乌不自暖，雪压扶桑枝。
岁暮寒益壮，青春安得归。朔雁到南海，越禽何处飞。
谁言贫士叹，不为身无衣。
[页]卷,册....[6784]585,17
第58笔
　　　　琪树下因吟六韵呈先达者[6784]　刘驾
举世爱嘉树，此树何人识。清秋远山意，偶向亭际得。
奇柯交若斗，珍（一作生）叶（一作世业）密如织。尘中尚青葱，更想尘外色。
所宜巢三鸟，影入瑶池碧。移根岂无时，一问紫烟客。
[页]卷,册....[6785]585,17
第59笔
　　　　送人登第东归　刘驾
学古既到古，反求鉴者难。见诗未识君，疑生建安前。
海畔岂无家，终难成故山。得失虽由命，世途多险艰。
我皇追古风，文柄付大贤。此时如为君，果在甲科间。
晚达多早贵，举世咸为然。一夕颜却少，虽病心且安。
所居似清明，冷灶起新烟。高情懒行乐，花盛仆马前。
归程不淹留，指期到田园。香醪四邻熟，霜橘千株繁。
肯忆长安夜，论诗风雪寒。
[页]卷,册....[6785]585,17
第60笔
　　　　贾客词　刘驾
贾客灯下起，犹言发已迟。高山有疾路，暗行终不疑。
寇盗伏其路，猛兽来相追。金玉四散去，空囊委路岐。
扬州有大宅，白骨无地归。少妇当此日，对镜弄花枝。
[页]卷,册....[6785]585,17
第61笔
　　　　塞下曲　刘驾
勒兵辽水边，风急卷旌旃。绝塞阴无草，平沙去尽天。
下营看斗建，传号信狼烟。圣代书青史，当时破虏年。
[页]卷,册....[6785]585,17
第62笔
　　　　春夜二首（一本无二首二字，次首题作秋怀）　刘驾
一别杜陵归未期，只凭魂梦接亲知。近来欲睡兼难睡，夜夜夜深闻子规。

几（一作岁）岁干戈阻路岐，忆山心切与心违。时难何处披衷抱，日日日斜空醉归。

[页]卷,册....[6785]585,17
第63笔
　　　　郪中感怀　刘驾
顷年曾住此中来，今日重游事何哀。忆得几家欢宴处，家家家业尽成灰。
[页]卷,册....[6786]585,17
第64笔
　　　　晓登（一本有成都二字）迎春阁　刘驾
未栉凭栏眺锦城，烟笼万井二江明。香风满阁花满树，树树树梢啼晓莺。
[页]卷,册....[6786]585,17
第65笔
　　　　白髭　刘驾
到处逢人求至药，几回染了又成丝。素丝易染髭难染，墨翟当年合泣髭。
[页]卷,册....[6786]585,17
第66笔
　　　　送卢使君赴夔州　刘驾
铙管随征旆，高秋上远巴。白波连雾雨，青壁断蒹葭。
凭几双瞳静，登楼万井斜。政成知俗变，当应画轮车。
[页]卷,册....[6786]585,17
第67笔
　　　　望月　刘驾
清秋新霁与君同，江上高楼倚碧空。酒尽露零宾客散，更更更漏月明中。
[页]卷,册....[6786]585,17
第68笔
　　　　古意　刘驾
蒲帆出蒲去，但见浦边树。不如马行郎，马迹犹在路。
大舟不相载，买宅令委住。莫道留金多，本非爱郎富。
[页]卷,册....[6786]585,17