第1笔
　　　　自蜀奉册命往朔方途中呈韦左相文部房尚书门下崔侍郎　贾至
胡羯乱中夏，銮舆忽南巡。衣冠陷戎寇，狼狈随风尘。
豳公秉大节，临难不顾身。激昂白刃前，溅血下沾巾。
尚书抱忠义，历险披荆榛。扈从出剑门，登翼岷江滨。
时望挹侍郎，公才标缙绅。亭亭昆山玉，皎皎无缁磷。
顾惟乏经济，扞牧陪从臣。永愿雪会稽，仗（一作一）剑清咸秦。
太皇时内禅，神器付嗣君。新命集旧邦，至德被远人。
捧册自南服，奉诏趋北军。觐谒心载驰，违离难重陈。
策马出蜀山，畏途上缘云。饮啄丛箐间，栖息虎豹群。
崎岖凌危栈，惴栗（一作悚）惊心神。峭壁上嵚岑，大江下沄沄。
皇风扇八极，异类怀深仁。元凶诱黠虏，肘腋生妖氛。
明主信英武，威声赫四（一作殊）邻。誓师自朔方，旗帜何缤纷。
铁骑照白日，旄头拂秋旻。将来（一作候）荡沧溟，宁止蹴昆仑。
古来有屯难，否泰长相因。夏康缵禹绩，代祖复汉勋。
于役各勤王，驱驰拱紫宸。岂惟太公望，往昔逢周文。
谁谓三杰才，功业独殊伦。感此慰行迈，无为[2591]歌苦辛。
[页]卷,册....[2592]235,7
第2笔
　　　　赠裴九侍御昌江草堂弹琴　贾至
朔风吹疏林，积雪在崖𪩘。鸣琴草堂响，小涧清且浅。
沈吟东山意，欲去芳岁晚。怅望黄绮心，白云若在眼。
[页]卷,册....[2592]235,7
第3笔
　　　　巴陵早秋寄荆州崔司马吏部阎功曹舍人　贾至
谪居潇湘渚，再见洞庭秋。极目连江汉，西南浸斗牛。
滔滔荡云梦，澹澹摇巴丘。旷如临渤澥，窅疑造瀛洲。
君山丽中波，苍翠长夜浮。帝子去永久，楚词尚悲秋。
我同长沙行，时事加百忧。登高望旧国，胡马满东周。
宛叶遍篷蒿，樊邓无良畴。独攀青枫树，泪洒沧江流。
故人西掖寮，同扈岐阳搜。差池尽三黜，蹭蹬各南州。
相去虽地接（一作近），不得从之游。耿耿云阳台，迢迢王粲楼。
跂予暮霞里，谁谓无轻舟。
[页]卷,册....[2592]235,7
第4笔
　　　　闲居秋怀寄阳翟陆赞府封丘高少府　贾至
今日霖雨霁，飒然高馆凉。秋风吹二毛，烈士加慨慷。
忆昔皇运初，众宾俱龙骧。解巾佐幕府，脱剑升明堂。
郁郁被庆云，昭昭翼太阳。鲸鱼从大壑，𬸚𬸦鸣高冈。
信矣草创时，泰阶速贤良。一言顿遭逢，片善蒙恩光。
我生属圣明，感激窃自彊。崎岖郡邑权，连骞翰墨场。
天朝富英髦，多士如珪璋。盛才溢下位，蹇步徒猖狂。
闭门对群书，几案在我旁。枕席相远游，聊欲浮沧浪。
八月白露降，玄蝉号枯桑。舣舟临清川，迢递愁思长。
我有同怀友，各在天一方。离披不相见，浩荡隔两乡。
平生霞外期，宿昔共行藏。岂无蓬莱树，岁晏空苍苍。
[页]卷,册....[2592]235,7
第5笔
　　　　送友人使河源　贾至
送君鲁郊外，下车上高丘。萧条千里暮，日落黄云秋。
举酒有余恨，论边无远谋。河源望不见，旌旆去悠悠。
[页]卷,册....[2593]235,7
第6笔
　　　　送李侍御　贾至
我年四十余，已叹前路短。羁离洞庭上，安得不引满。
李侯忘情者，与我同疏懒。孤帆泣潇湘，望远心欲断。
[页]卷,册....[2593]235,7
第7笔
　　　　送耿副使归长沙　贾至
画舸欲南归，江亭且留宴。日暮湖上云，萧萧若流霰。
昨夜相知者，明发不可见。惆怅西北风，高帆为谁扇。
[页]卷,册....[2593]235,7
第8笔
　　　　送夏侯子之江夏　贾至
扣楫洞庭上，清风千里来。留欢一杯酒，欲别复裴回。
相见楚山下，渔舟忆钓台。羡君还旧里，归念独悠哉。
[页]卷,册....[2593]235,7
第9笔
　　　　寓言二首　贾至
春草纷碧色，佳人旷无期。悠哉千里心，欲采商山芝。
叹息良会晚，如何桃李时。怀君晴川上，伫立夏云滋。

凛凛秋闺夕，绮罗早知寒。玉砧调鸣杵，始捣机中纨。
忆昨别离日，桐花覆井栏。今来思君时，白露盈阶[2593]漙。
闻有关河信，欲寄双玉盘。玉以委贞心，盘以荐嘉餐。
嗟君在万里，使妾衣带宽。
[页]卷,册....[2594]235,7
第10笔
　　　　燕歌行　贾至
国之重镇惟幽都，东威九夷北制胡。五军精卒三十万，百战百胜擒单于。
前临滹沱后（一作阻）易水，崇山沃野亘千里。昔时燕山重贤士，黄金筑台从隗始。
倏忽兴王定（一作亡空）蓟丘，汉家又以封王（一作五）侯。萧条魏晋为横流，鲜卑窃据朝五州。
我唐区夏余十纪，军容武备赫万祀。彤弓黄钺授元帅，垦耕大漠为内地。
季秋胶折边草腓，治兵羽猎因出师。千营万队连旌旗，望之如火忽电驰。
匈奴慑窜穷发北，大荒万里无尘飞。君不见（一本无君不见三字）隋家昔为天下宰，穷兵黩武征辽海。
南风不竞多死声，鼓卧旗折黄云横。六军将士皆死尽，战马空鞍归故营。
时移（一作迁）道革天下平，白环入贡沧海清。自有农夫已高枕，无劳校尉重横行。
[页]卷,册....[2594]235,7
第11笔
　　　　巴陵寄李二户部张十四礼部（时贬岳州司马）　贾至
江南春（一作芳）草初幂幂，愁杀江南独愁客。秦中杨柳也应新，转忆秦中相忆人。
万里莺花不相见，登高一望泪沾巾。
[页]卷,册....[2594]235,7
第12笔
　　　　长门怨　贾至
独坐思千里，春庭晓景长。莺喧翡翠幕，柳覆（一作暗）郁金堂。
舞蝶萦愁绪，繁花对靓妆。深情托瑶瑟，弦断不成章。
[页]卷,册....[2594]235,7
第13笔
　　　　铜雀台　贾至[2594]
日暮铜雀静，西陵鸟雀归。抚弦心断绝，听管泪霏微。
灵几临朝奠，空床卷夜衣。苍苍川上月，应照妾魂飞。
[页]卷,册....[2595]235,7
第14笔
　　　　侍宴曲　贾至
云陛褰珠（一作衣）扆（一作裳），天（一作丹）墀覆绿杨。隔帘妆隐（一作掩）映，向席舞低昂。
鸣珮长廊静，开冰广殿凉。欢余剑履散，同辇入昭阳。
[页]卷,册....[2595]235,7
第15笔
　　　　对酒曲二首　贾至
梅发柳依依，黄鹂（一作莺）历乱飞。当歌怜景色，对酒惜芳菲。
曲水浮花气，流风散舞衣。通宵留暮雨，上客莫言归。

春来酒味浓，举酒对春丛。一酌千忧散，三杯万事空。
放歌乘美景，醉舞向东风。寄语尊前客，生涯任转蓬。

[页]卷,册....[2595]235,7
第16笔
　　　　送陆协律赴端州　贾至
越井人南去，湘川水北流。江边数杯酒，海内（一作外）一孤舟。
岭峤同仙客，京华即旧游。春心将别恨，万里共悠悠。
[页]卷,册....[2595]235,7
第17笔
　　　　送王员外赴长沙　贾至
携手登临处，巴陵天一隅。春生云梦泽，水溢洞庭湖。
共叹虞翻枉，同悲阮籍途。长沙旧卑湿，今古不应殊。
[页]卷,册....[2595]235,7
第18笔
　　　　送夏侯参军赴广州　贾至
闻道衡阳外，由来雁不飞。送君从此去，书信定应稀。
云海南溟远，烟波北渚微。勉哉孙楚吏，彩服正光辉。
[页]卷,册....[2596]235,7
第19笔
　　　　长沙别李六侍御　贾至
月明湘水白，霜落洞庭干。放逐长沙外，相逢路正难。
云归帝乡远，雁报朔方寒。此别盈襟泪，雍门不假弹。
[页]卷,册....[2596]235,7
第20笔
　　　　岳阳楼宴王员外贬长沙（一题作南州有赠）　贾至
极浦三春草，高楼万里心。楚山晴霭碧，湘水暮流深。
忽与朝中旧，同为泽畔吟。停杯试北望，还欲泪沾〔襟〕（巾）。
[页]卷,册....[2596]235,7
第21笔
　　　　咏冯昭仪当熊　贾至
白羽插雕弓，蜺旌动朔风。平明出金屋，扈辇上林中。
逐兽长廊静，呼鹰御苑空。王孙莫谏猎，贱妾解（一作自）当熊。
[页]卷,册....[2596]235,7
第22笔
　　　　早朝大明宫呈两省僚友　贾至
银烛熏（一作朝）天紫陌长，禁城春色晓苍苍。千条弱柳垂青琐，百啭流莺绕（一作满）建章。
剑珮声随玉墀步，衣冠身惹（一作染）御炉香。共沐恩波凤池上（一作里），朝朝染翰侍君王。
[页]卷,册....[2596]235,7
第23笔
　　　　白马　贾至[2596]
白马紫连钱（一作干），嘶鸣丹阙前。闻珂自蹀躞，不要下金鞭。
[页]卷,册....[2597]235,7
第24笔
　　　　赠薛瑶英（元载末年，纳薛瑶英为姬，以体轻不胜重衣，于外国求龙绡衣之。惟至及杨炎与载善，得见其歌舞，各赠诗。）　贾至
舞怯铢衣重，笑疑桃脸开。方知汉成帝，虚筑避风台。
[页]卷,册....[2597]235,7
第25笔
　　　　出塞曲　贾至
万里平沙一聚尘，南飞羽檄北来人。传道五原烽火急，单于昨夜寇（一作扣）新秦。
[页]卷,册....[2597]235,7
第26笔
　　　　春思二首　贾至
草色青青柳色黄，桃花历乱李花香。东风不为吹愁去，春日偏能惹恨长。

红粉当垆弱柳垂，金花腊酒解酴醾。笙歌日暮能留客，醉杀长安轻薄儿。

[页]卷,册....[2597]235,7
第27笔
　　　　勤政楼观乐　贾至
银河帝女下三清，紫禁笙歌出九城。为报延州来听乐，须知天下欲升平。
[页]卷,册....[2597]235,7
第28笔
　　　　赠陕掾梁宏　贾至
梁子工文四十年，诗颠名过草书颠。白头仍作功曹掾，禄薄虽供沽酒钱。
[页]卷,册....[2597]235,7
第29笔
　　　　答严大夫　贾至
今夕秦天一雁来，梧桐坠叶捣衣催。思君独步华亭月，旧馆秋阴生绿苔。
[页]卷,册....[2597]235,7
第30笔
　　　　送李侍郎（一作御）赴常州　贾至
雪晴云散北风寒，楚水吴山道路难。今日送君须尽醉，明朝相忆路漫漫。
[页]卷,册....[2597]235,7
第32笔
　　　　西亭春望　贾至
日长风暖柳青青，北雁归飞入窅冥。岳阳城上闻吹笛，能使春心满洞庭。
[页]卷,册....[2598]235,7
第33笔
　　　　君山　贾至
湘中老人读黄老，手援紫藟坐碧草。春至不知湖水深，日暮忘却巴陵道。
[页]卷,册....[2598]235,7
第34笔
　　　　洞庭送李十二赴零陵　贾至
今日相逢落叶前，洞庭秋水远连天。共说金华旧游处，回看北斗欲潸然。
[页]卷,册....[2598]235,7
第35笔
　　　　江南送李卿　贾至
双鹤南飞度楚山，楚南相见忆秦关。愿值回风吹羽翼，早随阳雁及春还。
[页]卷,册....[2598]235,7
第36笔
　　　　送王道士还京　贾至
一片仙云入帝乡，数声秋雁至衡阳。借问清都旧花月，岂知迁客泣潇湘。
[页]卷,册....[2598]235,7
第37笔
　　　　巴陵夜别王八员外（一作萧静诗，题云三湘有怀。）　贾至
柳絮飞时别洛阳，梅花发后到（一作在）三湘。世情已逐浮云散，离恨空随江水长。
[页]卷,册....[2598]235,7
第38笔
　　　　别裴九弟　贾至
西江万里向东流，今夜江边驻客舟。月色更添春色好，芦风似胜竹风幽。
[页]卷,册....[2599]235,7
第39笔
　　　　送南给事贬崖州　贾至
畴昔丹墀与凤池，即今相见两相悲。朱崖云梦三千里，欲别俱为恸哭时。
[页]卷,册....[2599]235,7
第40笔
　　　　重别南给事　贾至
谪宦三年尚未回，故人今日又重来。闻道崖州一千（一作万）里，今朝须尽数千杯。
[页]卷,册....[2599]235,7
第41笔
　　　　岳阳楼重宴别王八员外贬长沙　贾至
江路东连千里潮，青云北望紫微遥。莫道巴陵湖水阔，长沙南畔更萧条。
[页]卷,册....[2599]235,7