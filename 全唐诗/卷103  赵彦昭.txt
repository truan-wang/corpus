第1笔
　　　　奉和圣制立春日侍宴内殿出剪彩花应制　赵彦昭
剪彩迎初候，攀条故写真。花随红意发，叶就绿情新。
嫩色惊衔燕，轻香误采人。应为薰风拂，能令芳树春。
[页]卷,册....[1087]103,4
第2笔
　　　　奉和人日清晖阁宴群臣遇雪应制　赵彦昭
出震乘东陆，凭高御北辰。祥云应早岁，瑞雪候初旬。
庭（一作宫）树千花发，阶蓂七叶新。幸承今日宴，长奉万年春。
[页]卷,册....[1087]103,4
第3笔
　　　　奉和七夕两仪殿会宴应制　赵彦昭
青女三秋节，黄姑七日期。星桥度玉珮，云阁掩罗帷。
河气通仙掖，天文入睿词。今宵望灵汉，应得见蛾眉。
[页]卷,册....[1087]103,4
第4笔
　　　　奉和九日幸临渭亭登高应制　赵彦昭
秋豫凝仙览，宸游转翠华。呼鹰下鸟路，戏马出龙沙。
紫菊宜新寿，丹萸辟旧邪。须陪长久宴，岁岁奉吹花。
[页]卷,册....[1088]103,4
第5笔
　　　　奉和九月九日登慈恩寺浮屠应制　赵彦昭
出豫乘秋（一作佳）节，登（一作凭）高陟梵宫。皇心满尘界，佛迹现虚空。
日月宜长寿，人天得大通。喜闻题宝偈，受记莫由同。
[页]卷,册....[1088]103,4
第6笔
　　　　安乐公主移入新宅侍宴应制同用开字　赵彦昭
云物中京晓，天人外馆开。飞桥象河汉，悬榜学蓬莱。
北阙临仙槛，南山送寿杯。一窥轮奂毕，惭恧（一作更思）栋梁材。
[页]卷,册....[1088]103,4
第7笔
　　　　奉和送金城公主适西蕃应制（一作崔日用诗）　赵彦昭
圣后经纶远，谋臣计划多。受降追汉策，筑馆许戎和。
俗化乌孙垒，春生积石河。六龙今出饯，双鹤愿为歌。
[页]卷,册....[1088]103,4
第8笔
　　　　奉和圣制登骊山高顶寓目应制　赵彦昭
皇情遍九垓，御辇驻昭回。路若随天转，人疑近日来。
河看大禹凿，山见巨灵开。愿扈登封驾，常持荐寿杯。
[页]卷,册....[1088]103,4
第9笔
　　　　奉和幸白鹿观应制　赵彦昭
云骖驱半景，星跸坐中天。国诞玄（一作元）宗圣，家寻碧落仙。
玉杯鸾荐寿，宝算鹤知年。一睹光华旦，欣承道德篇。
[页]卷,册....[1088]103,4
第10笔
　　　　哭仆射鄂公杨再思　赵彦昭
两揆光天秩，三朝奉帝熙。何言集大鸟，忽此丧元龟。
坐叹公槐落，行闻宰树悲（一作萎）。壑舟今已去，宁有济川期。
[页]卷,册....[1089]103,4
第11笔
　　　　人日侍䜩大明宫应制　赵彦昭
宝契无为属圣人，雕舆出幸玩芳辰。平楼半入南山雾，飞合旁临东墅（一作野）春。
夹路秾花千树发，垂轩弱柳万条新。处处风光今日好，年年愿奉属车尘。
[页]卷,册....[1089]103,4
第12笔
　　　　奉和初春幸太平公主南庄应制　赵彦昭
主第岩扃驾鹊桥，天门阊阖降鸾镳。历乱旌旗转云树，参差台榭入烟霄。
林间花杂平阳舞，谷里莺和弄玉箫。已陪沁水追欢日，行奉茅山访道朝。
[页]卷,册....[1089]103,4
第13笔
　　　　奉和幸安乐公主山庄应制　赵彦昭
六龙齐轸御朝曦，双鹢维舟下绿池。飞观仰看云外耸，浮桥直见海中移。
灵泉巧凿天孙渚，孝笋能抽帝女枝。幸愿一生同草树，年年岁岁乐于斯。
[页]卷,册....[1089]103,4
第14笔
　　　　奉和幸大荐福寺（寺乃中宗旧宅）　赵彦昭
宝（一作瑶，一作初。）地龙飞后，金（一作今）身佛现时。千花开国界，万善累皇（一作重）基。
北阙承行幸，西园属住持。天衣拂旧石，王舍起新祠。
刹凤迎雕辇，幡虹驻彩旗。同沾小雨润，窃仰（一作仰咏）大风诗。
[页]卷,册....[1089]103,4
第15笔
　　　　奉和幸长安故城未央宫应制[1089]　赵彦昭
夙驾移天跸，凭轩览汉都。寒烟收紫禁，春色绕黄图。
旧史遗陈迹，前王失霸符。山河寸土尽，宫观尺椽无。
崇高惟在德，壮丽岂为谟。茨室留皇鉴，熏歌盛有虞。
[页]卷,册....[1090]103,4
第16笔
　　　　奉和幸韦嗣立山庄侍燕应制　赵彦昭
贤族唯题里，儒门但署乡。何如表岩洞，宸翰发辉光。
地在兹山曲，家临郃水阳。六龙驻旌罕，四牡耀旗常。
北斗临台座，东山入庙堂。天高羽翼近，主圣股肱良。
野竹池亭气，村花涧谷香。纵然怀豹隐，空愧蹑鹓行。
[页]卷,册....[1090]103,4
第17笔
　　　　奉和元日赐群臣柏叶应制　赵彦昭
器乏雕梁器，材非构厦材。但将千岁叶，常奉万年杯。
[页]卷,册....[1090]103,4
第18笔
　　　　苑中人日遇雪应制　赵彦昭
始见青云干律吕，俄逢瑞雪应阳春。今日回看上林树，梅花柳絮一时新。
[页]卷,册....[1090]103,4
第19笔
　　　　奉和圣制幸韦嗣立山庄应制　赵彦昭
廊庙心存岩壑中，銮舆瞩在灞城东。逍遥自在蒙庄子，汉主徒言河上公。
[页]卷,册....[1090]103,4
第20笔
　　　　秋朝木芙蓉　赵彦昭
水面芙蓉秋已衰，繁条偏是著花迟。平明露滴垂红脸，似有朝愁暮落时。
[页]卷,册....[1090]103,4
第21笔
　　　　侍宴桃花园咏桃花应制　赵彦昭
红萼竞燃（一作妍）春苑曙，粉茸新吐（一作向）御筵开。长年愿奉西王母（一作宴），近侍惭无东朔才。
[页]卷,册....[1090]103,4