第1笔
　　　　奉和执契静三边应诏　许敬宗
玄塞隔阴戎，朱光分昧谷。地游穷北际，云崖尽西陆。
星次绝轩台，风衢乖禹服。寰区无所外，天覆今咸育。
窜苗犹有孽，戮负自贻辜。疏网妖鲵漏，盘薮怪禽逋。
髯飞尚假息，乳视暂稽诛。干灵振玉弩，神略运璇枢。
日羽廓游气，天阵清华野。升晅光西夜，驰恩溢东泻。
挥袂静昆炎，开关纳流赭。锦轺凌右地，华缨羇大夏。
清台映罗叶，玄沚控瑶池。驼（一作𫘝）鹿输珍贶，树羽飨来仪。
辍肴观化宇（一作雨），栖篽萃条支。熏风交阆阙，就日泛蒙漪。
充庭延饮至，绚简敷春藻。迎姜已创图，命力方论道。
昔托游河乘，再备商山皓。欣逢德化流，思效登封草。
[页]卷,册....[462]35,2
第2笔
　　　　奉和行经破薛举战地应制　许敬宗
混元分大象，长策挫修鲸。于斯建宸极，由此创鸿名。
一戎干宇泰，千祀德流（一作化）清。垂衣凝庶绩，端拱[462]铸群生。
复整瑶池驾，还临官渡营。周游寻曩迹，旷望动天情。
帷宫面丹浦，帐殿瞩宛城。虏场栖九穗，前歌被六英。
战地甘泉涌，阵处景云生。普天沾凯泽，相携欣颂平。
[页]卷,册....[463]35,2
第3笔
　　　　奉和入潼关　许敬宗
曦驭循黄道，星陈引翠旗。济潼纡万乘，临河耀六师。
前旌弥陆海，后骑发通伊。势逾回地轴，威盛转天机。
是节岁穷纪，关树荡凉飔。仙露含灵掌，瑞鼎照川湄。
冲襟赏临睨，高咏入京畿。
[页]卷,册....[463]35,2
第4笔
　　　　奉和春日望海　许敬宗
韩夷愆奉賮，凭险乱天常。乃神弘庙略，横海剪吞航。
电（一作雷）野清玄菟，腾笳振白狼。连云飞巨舰，编石架浮梁。
周游临大壑，降望极遐荒。桃门通山抃，蓬渚降霓裳。
惊涛含蜃阙，骇浪掩晨光。青丘绚春组，丹谷耀华桑。
长驱七萃卒，成功百战场。俄且旋戎路，饮至肃岩廊。
[页]卷,册....[463]35,2
第5笔
　　　　奉和元日应制　许敬宗
天正开初节，日观上重轮。百灵滋景祚，万玉（一作土）庆惟新。
待旦敷玄造，韬旒御紫宸。武帐临光宅，文卫象钩陈。
广庭扬九奏，大帛丽三辰。发生同化育，播物体陶钧。
霜空澄晓气，霞景莹（一作荣）芳春。德辉覃率〔土〕（上），相贺奉还淳。
[页]卷,册....[463]35,2
第6笔
　　　　奉和初春登楼即目应诏　许敬宗
旭日临重壁，天眷极中京。春晖发芳甸，佳气满层城。
去鸟随看没，来云逐望生。歌里非（一作霏）烟飏，琴上凯风清。
文波浮镂槛，摛景焕雕楹。璇玑体宽政，隆栋象端衡。
创（一作文）规虽有作，凝拱遂无营。沐恩空改[463]鬓，将何谢夏（一作厦）成。
[页]卷,册....[464]35,2
第7笔
　　　　奉和秋日（一作月）即目应制　许敬宗
玉露交珠网，金风度绮钱。昆明秋景淡，岐岫落霞然。
辞燕归寒海，来鸿出远天。叶动罗帷飏，花映绣裳鲜。
规空升暗魄，笼野散轻烟。鹊度林光起，凫没水文圆。
无机络秋纬，如管奏寒蝉。乃睠情何极，宸襟豫有旃。
[页]卷,册....[464]35,2
第8笔
　　　　奉和秋暮言志应制　许敬宗
秋深桂初发，寒窗菊余菲。波拥群凫至，秋飘朔雁归。
月荚生还落，云枝似复非。凝宸阅栖亩，观文伫少微。
圣敬韬前哲，先天谅不违。
[页]卷,册....[464]35,2
第9笔
　　　　奉和喜雪应制　许敬宗
嵰州表奇贶（一作观），閟竹应遐巡。何如御京洛，流霰下天津。
忽若琼林曙，俄同李径春。姑峰映仙质，郢路杂歌尘。
伏槛观花瑞，称觞庆冬积。飘河共泻银，委树还重璧。
连山分掩翠，绵霄远韬碧。千里遍浮空，五轫咸沦迹。
机前辉裂素，池上伴（一作侔）凌波。腾华承玉宇，凝照混金娥。
是日松筠性，欣奉（一作奏）柏梁歌。
[页]卷,册....[464]35,2
第10笔
　　　　奉和登陕州城楼应制　许敬宗
挹河澂绿宇，御沟映朱宫。辰旗翻丽景，星盖（一作罕）曳雕虹。
学嚬齐柳嫩，妍笑发春丛。锦鳞文碧浪，绣羽绚青空。
眷念三阶静，遥想二南风。
[页]卷,册....[464]35,2
第11笔
　　　　游清都观寻沈道士得清字[464]　许敬宗
幽人蹈箕颍，方士访蓬瀛。岂若逢真气，齐契体无名。
既诠众妙理，聊畅远游情。纵心驰贝阙，怡神想玉京。
或命余杭酒，时听洛滨笙。风衢通阆苑，星使下层城。
蕙帐晨飙动，芝房夕露清。方叶栖迟趣，于此听钟声。
[页]卷,册....[465]35,2
第12笔
　　　　奉和七夕宴悬圃应制二首　许敬宗
牛闺临浅汉，鸾驷涉秋河。两怀萦别绪，一宿庆停梭。
星模铅里靥，月写黛中蛾。奈许今宵度，长婴离恨多。

婺闺期今夕，蛾轮泛浅潢。迎秋伴暮雨，待暝合神光。
荐寝低云鬓，呈态解霓裳。喜中愁漏促，别后怨天长。

[页]卷,册....[465]35,2
第13笔
　　　　奉和仪鸾殿早秋应制　许敬宗
睿想追嘉豫，临轩御早秋。斜晖丽粉壁，清吹肃朱楼。
高殿凝阴满，雕窗艳曲流。小臣参广宴，大造谅难酬。
[页]卷,册....[465]35,2
第14笔
　　　　奉和咏雨应诏　许敬宗
舞商初赴节，湘燕远迎秋。飘丝交殿网，乱滴起池沤。
激溜分龙阙，斜飞洒凤楼。崇朝方浃宇，宸盼俯凝旒。
[页]卷,册....[465]35,2
第15笔
　　　　奉和过慈恩寺应制　许敬宗
凤阙邻金地，龙旗拂宝台。云楣将叶并，风牖送花来。
月宫清晚桂，虹梁绚早梅。梵境留宸瞩，掞发丽天[465]才。
[页]卷,册....[466]35,2
第16笔
　　　　冬日宴于庶子宅各赋一字得归　许敬宗
倦游嗟落拓，短翮慕追飞。周醪忽同醉，牙弦乃共挥。
油云澹寒色，落景霭霜霏。累日方投分，兹夕谅无归。
[页]卷,册....[466]35,2
第17笔
　　　　送刘散员同赋得陈思王诗山树郁苍苍　许敬宗
乔木托危岫，积翠绕连冈。叶疏犹漏影，花少未流芳。
风来闻肃肃，雾罢见苍苍。此中饯行迈，不异上河梁。
[页]卷,册....[466]35,2
第18笔
　　　　侍宴莎册宫应制得情字　许敬宗
三星希曙景，万骑翊天行。葆羽翻风队，腾吹掩山楹。
暖日晨光浅，飞烟旦彩轻。塞寒桃变色，冰断箭流声。
渐奏长安道，神皋动睿情。
[页]卷,册....[466]35,2
第19笔
　　　　奉和过旧宅应制　许敬宗
飞云临紫极，出震表青光。自尔家寰海，今兹返帝乡。
情深感代国，乐甚䜩谯方。白水浮佳气，黄星聚太常。
岐凤鸣层阁，酆雀贺雕梁。桂山犹总翠，蘅薄尚流芳。
攀鳞有遗皓，沐德抃称觞。
[页]卷,册....[466]35,2
第20笔
　　　　奉和宴中山应制　许敬宗
飞云旋碧海，解网宥青丘。养贤（一作更）停八骏，观风驻五牛。
张乐临尧野，扬麾历舜州。中山献仙酤，赵媛发清讴。
塞门朱雁入，郊薮紫麟游。一举氛霓静，千龄德化流。
[页]卷,册....[466]35,2
第21笔
　　　　奉和圣制登三台言志应制　许敬宗
中天表云榭，载极耸昆楼。圣作规玄造，轩阿复聿修。
高门符令节，形胜总神州。企翼抟禽萃，飞甍燕雀游。
缀星罗百拱，缘汉转三休。旦云生玉舄，初月上银钩。
妙管含秦凤，仙姿丽斗牛。形言防处逸，粹藻发嘉猷。
荷生无以谢，尽瘁竟何酬。
[页]卷,册....[467]35,2
第22笔
　　　　安德山池宴集　许敬宗
戚里欢娱地，园林瞩望新。山庭带芳杜，歌吹叶阳春。
台榭疑巫峡，荷蕖似洛滨。风花萦少女，虹梁聚美人。
宴游穷至乐，谈笑毕良辰。独叹高阳晚，归路不知津。
[页]卷,册....[467]35,2
第23笔
　　　　奉和圣制送来济应制　许敬宗
万乘腾镳警岐路，百壶供帐饯离宫。御沟分水声难绝，广宴当歌曲易终。
兴言共伤千里道，俯迹聊示五情同。良哉既深留帝念，沃化方有赞天聪。
[页]卷,册....[467]35,2
第24笔
　　　　七夕赋咏成篇　许敬宗
一年抱怨嗟长别，七夕含态始言归。飘飘罗袜光天步，灼灼新妆鉴月辉。
情催巧笑开星靥，不惜呈露解云衣。所叹却随更漏尽，掩泣还弄昨宵机。
[页]卷,册....[467]35,2
第25笔
　　　　拟江令于长安归扬州九日赋　许敬宗
本逐征鸿（一作蓬）去，还随落叶来。菊花应未满，请（一作许）待诗人开。
[页]卷,册....[467]35,2
第26笔
　　　　同前拟[467]　许敬宗
游人倦蓬转，乡思逐雁来。偏想临潭菊，芳蕊对谁开。
[页]卷,册....[468]35,2
第27笔
　　　　和边城秋气早　李义府
金微凝素节，玉律应清葭。边马秋声急，征鸿晓阵斜。
关树凋凉叶，塞草落寒花。雾暗长川景，云昏大漠沙。
谿深路难越，川平望超忽。极望断烟飘，遥落惊蓬没。
霜结龙城吹，水照龟林月。日色夏犹冷，霜华春未歇。
睿作高紫宸，分明映玄阙。
[页]卷,册....[468]35,2
第28笔
　　　　招谕有怀赠同行人（一作李乂诗）　李义府
远游冒艰阻，深入劳存谕。春去辞国门，秋还在边戍。
轩车行未返，节序催难驻。陌上悲转蓬，园中想芳树。
蜀山自纷纠，岷水恒奔注。临泛多苦怀，登攀寡欢趣。
永夕飞淫雨，崇朝蒸毒雾。不求绥岭桃，宁美邛乡蒟。
白狼行欲静，骢马何常驱。（唐韵，区遇切。或改为驻，误。）愿接轺旆尘，联翩东北骛。
[页]卷,册....[468]35,2
第29笔
　　　　宣正殿芝草　李义府
明王敦孝感，宝殿秀灵芝。色带朝阳净，光涵雨露滋。
且标宣德重，更引国恩施。圣祚今无限，微臣乐未移。
[页]卷,册....[468]35,2
第30笔
　　　　咏鹦鹉　李义府
牵弋辞重海，触网去层峦。戢翼雕笼际，延思彩霞端。
慕侣朝声切，离群夜影寒。能言殊可贵，相助忆长安。
[页]卷,册....[469]35,2
第32笔
　　　　堂堂词二首（万首绝句题作题美人）　李义府
镂月成（一作为）歌扇，裁云作舞衣。自怜回雪影，好取洛川归。

懒整鸳鸯被，羞褰玳瑁床。春风别有意，密处也寻香。

[页]卷,册....[469]35,2
第33笔
　　　　咏乌　李义府
日里飏朝彩，琴中伴夜啼。上林如许（一作多少）树，不借一枝栖。（纪事云：义府初遇，以李大亮，刘洎之荐，太宗召令咏乌云云。帝曰：与卿全树，何止一枝。）
[页]卷,册....[469]35,2