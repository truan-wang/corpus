第1笔
　　　　江有枫一篇十章（并序）　萧颖士
　　江有枫，思陆郑二友吴会旧游，且疾谗也。臣（一作君）宦于尹府，以
　　直方不偶，见逼谗佞，惟古之贤者，有避色避言之义，矫然去之。二室
　　之间，有槭树焉，与江南枫形胥类，憩于其下，而作是诗，以贻夫二三
　　子焉。
江有枫，其叶蒙蒙。我友自东，于以游从。

山有槭，其叶漠漠。我友徂北，于以休息。

想彼槭矣，亦类其枫。矧伊怀人，而忘其东。

东可游矣，会之丘矣。于山于水，于庙于寺，
于庭于里。君子游焉，于以宴喜，其乐亹亹。

粤东可居，彼吴之墟。有田有庭，有朋有书。
有莼有鱼。君子居焉，惟以宴醑，其乐徐徐。
[1591]
我朋在矣，彼陆之子（淹也）。如松如杞，淑问不已。

我友于征，彼郑之子（愕也）。如琇如英，德音孔明。

我思震泽，菱芡幕幕，寤寐如觌。我思剡谿，
杉筿萋萋，寤寐无迷。

有鸟有鸟，粤鸥与鹭，浮湍戏渚，皓然洁素。
忘其猜妒，彼何人斯，曾足伤惧。

此惧惟何，惧寘于罗。彼骄者子，谗言孔多。
我闻先师，体命委和。公伯之愬，则如予何。
怅然山河，惟以啸歌，其忧也哉。

[页]卷,册....[1592]154,5
第2笔
　　　　菊荣一篇五章（并序）　萧颖士
　　菊荣，酬赠离，且申志也。久寓大邑，贤宰宋侯惠而好予，赋鸣蝉以
　　贶别，有怀相规，备厥卒章，于以报焉。
采采者菊，芬其荣斯。紫英黄萼，照灼丹墀。
恺悌君子，佩服攸宜。王国是维，大君是毗。
贻尔子孙，百禄萃之。

采采者菊，于邑之城。旧根新茎，布叶垂英。
彼美淑人，应家之祯。有弦既鸣，我政则平。
宜尔栋崇，必复其庆。

采采者菊，于邦之府。阴槐翳柳，迩楹近宇。
彼劳者子，喧卑是处。慨其莫知，蕴结谁语。
企彼高人，色斯遐举。

采采者菊，于宾之馆。既低其枝，又弱其干。
有斐君子，是焉披玩。良辰旨酒，宴饮无算。
怆其仳别，终然永叹。
[1592]
岁方晏矣，霜露残促。谁其荣斯，有英者菊。
岂微春华，懿此贞色。人之悔我，混于薪棘。
诗人有言，好是正直。

[页]卷,册....[1593]154,5
第3笔
　　　　凉雨一章 （并序）　萧颖士
　　凉雨，志杨侯乐宾僚也。
习习凉风，泠泠浮飙。君子乐胥，于其宾僚。
有女斯夭，式歌且谣。欲言终宥，惟以招邀。
于胥乐兮。
[页]卷,册....[1593]154,5
第4笔
　　　　有竹一篇七章（并序）　萧颖士
　　有竹，懿李新后合而宴亲友也。
有竹斯竿，于阁之前。君子秉心，惟其贞坚兮。

有竿斯竹，于阁之侧。君子秉操，惟其正直兮。

彼蔚者竹，萧其森矣。有开者合，宛其深矣。
回簷幽砌，如翼如齿。

冬之宵，霰雪斯瀌。我有金炉，熺其以歊。

夏之日，炎景斯郁。我有珍簟，凄其以栗。

彼纷者务，体其豫矣。有旨者酒，欢其且矣。
友僚萃止，跗萼载韡。

彼美公之姓兮，那欤应积庆兮。期子惟去之柄兮。

[页]卷,册....[1593]154,5
第5笔
　　　　江有归舟三章（并序）　萧颖士
　　记有之，尊道成德，严师其难哉，故在三之礼，极乎君亲，而师也参
　　焉。无犯与隐，义斯贯矣。孔圣称颜子，有视余犹[1593]父叹，其至
　　欤。今吾于太真也然乎尔，且后进而余师者，自贾邕、卢冀之后，比
　　岁举进士登科，名与实皆相望腾迁，凡数子，其他自京畿太学，逾于
　　淮泗，行束修以上，而未及门者，亦云倍之。余弗敏，曷云当乎，而
　　莫之让，盖有来学，微往教，蒙匪余求，若之何其拒哉。猗尔之所以
　　求，我之所以诲，学乎，文乎。学也者，非云征辨说，摭文字，以扇
　　夫谈端，𫐓厥词意，其于识也，必鄙而近矣。所务乎宪章典法，膏腴
　　德义而已。文也者，非云尚形似，牵比类，以局夫俪偶，放于奇靡，
　　其于言也，必浅而乖矣。所务乎激扬雅训，彰宣事实而已。众之言文
　　学者或不然，於戏，彼以我为僻，尔以我为正，同声相求，尔后我先
　　，安得而不问哉。问而教，教而从，从而达，欲辞师也得乎。孔门四
　　科，吾是以窃其一矣。然夫德行政事，非学不言，言而无文，行之不
　　远，岂相异哉，四者一夫正而已矣，故曰：诗三百，一言以蔽之曰，
　　思无邪，不正之谓也。吾尝谓门弟子有尹征之学，刘太真之文，首其
　　选焉，今兹春连茹甲乙，淑问休阐，为时之冠，浃旬有诏，俾征典校
　　秘书，且驰传垄首，领元戎书记之事，四牡𬴂𬴂，薄言旋归，声动日
　　下，浃于寰外，而太真元昆，前已甲科，未始间岁，翮其连举，谓予
　　不信，岂其然乎。夏五月，回棹京洛，告归江表，岵兮屺兮，欢既萃
　　矣，兄矣弟矣，荣斯继矣，搢绅之徒习礼闻诗者。佥曰：刘氏二子，
　　可谓立乎身，光乎亲，蹈极至于人伦者矣。上京饯别，庭闱望归，从
　　古以来，未之闻也。余羇官此都，色斯云举，彼吴之丘，曾是昔游，
　　心乎往矣，有怀伊阻，行矣风帆，载飞载扬，尔思不及，黯然以泣，
　　先师孝弟谨信、泛爱亲人、余力学文之训，尔其志之。南条北固，朱
　　方旧里，昔与太真初会于兹。余之门人有柳并者，前是一岁，亦尝觏
　　兹地，其请业也，必始乎此焉。并也有尹之敏，刘之工，其少且疾，
　　故莫之逮。太真亦尝曰：何敢望并，并与真，难乎其相夺矣。缅彼江
　　阴，京阜是临。言念二子，从予于此。尔云过之，其可忘诸。同是饯
　　者，赋江有归舟，以宠夫嘉庆焉尔，诗曰。
江有归舟，亦乱其流。之子言旋，嘉名孔修。
扬于王庭，允焯其休。
[1594]
舟既归止，人亦荣止。兄矣弟矣，孝斯践矣。
称觞燕喜，于岵于屺。

彼游惟帆，匪风不扬。有彬伊父，匪学不彰。
予其怀而，勉尔无忘。

[页]卷,册....[1595]154,5
第6笔
　　　　过河滨和文学张志尹　萧颖士
隆古日以远，举世丧其淳。慷慨怀黄虞，化理何由臻。
步出城西门，裴回见河滨。当其侧陋时，河水清且潾。
沧桑一以变，莽然翳荆榛。至化无苦窳，宇宙将陶甄。
太息感悲泉，人往迹未湮。瑟瑟寒原暮，冷风吹衣巾。
顾我谫劣质，希圣杳无因。且尽登临意，斗酒欢相亲。
[页]卷,册....[1595]154,5
第7笔
　　　　舟中遇陆棣兄西归数日得广陵二三子书知迟晚次沙垫西岸作　萧颖士
林乌遥岸鸣，早知东方曙。波上风雨歇，舟人叫将去。
苍苍前洲日，的的回沙鹭。水气清晓阴，滩声隐川雾。
旧山劳魂想，忆人阻洄溯。信宿千里余，佳期曷由遇。
前程入楚乡，弭棹问维扬。但见土音异，始知程路长。
寥寥晚空静，漫漫风淮凉。云景信可美，风潮殊未央。
故人江皋上，永日念容光。中路枉尺书，谓余琼树芳。
深期结晤语，竟夕恨相望。冀愿崇朝霁，吾其一苇航。
[页]卷,册....[1595]154,5
第8笔
　　　　重阳日陪元鲁山德秀登北城瞩对新霁因以赠别（时元兄履有挂冠之意）　萧颖士
山悬遶古堞，悠悠快登望。雨余秋天高，目尽无隐状。
绵连滍川回，杳渺鸦路深。彭泽兴不浅，临风（一作流）动归心。
赖兹琴堂暇，傲睨倾菊酒。人和岁已登，从政复何有。
远山十里碧，一道衔长云。青霞半落日，混合疑晴曛。
渐闻惊栖（一作栖林）羽，坐叹清夜月。中欢怆有违，行子念明发。
仅能泯宠辱，未免伤别离。江湖不可忘，风雨劳相思。
明时当盛才，短伎安所设。何日谢百里，从君汉之澨。
[页]卷,册....[1595]154,5
第9笔
　　　　留别二三子得韵字　萧颖士
二纪尚雌伏，徒然忝先进。英英尔众贤，名实郁双振。
残春惜将别，清洛行不近。相与爱后时，无令孤逸韵。
[页]卷,册....[1596]154,5
第10笔
　　　　仰答韦司业垂访五首　萧颖士
呦呦食苹鹿，常饮清泠川。但悦丰草美，宁知牢馔鲜。
主人有幽意，将以充林泉。罗网幸免伤，蒙君复羁牵。
高堂列众宾，广座鸣清弦。俯仰转惊（一作伤）惕，裴回独忧煎。
缅怀云岩路，欲往无由缘。物各有所好，违之伤自然。

神龟在南国，缅邈湘川阴。游止莲叶上，岁时嘉树林。
毒虫且不近，斤斧何由寻。错落负奇文，荧煌耀丹金。
江山万里余，淮海阻且深。独保贞素质，不为寒暑侵。
一逢盛明代，应见通灵心。

晋代有儒臣，当年富词藻。立言寄青史，将以赞王道。
辽落缅岁时，辛勤历江岛。且言风波倦，探涉岂为宝。
不遇庾征西，云谁展怀抱。士贫乏知己，安得成所好。

彭阳昔游说，愿谒南郢都。王果尚未达，况从夷节谟。
岂知晋叔向，无罪婴囚拘。临难俟解纷，独知〔祁〕（祈）大夫。
举雠且不弃，何必论亲疏。夫子觉者也，其能（一作肯）遗我乎。

关西一公子，年貌独青春。被褐来上京，翳然声未振。
中郎何为者，倒屣惊座宾。词赋岂不佳，盛名亦相因。
为君奏此曲，此曲多苦辛。千载不可诬，孰言今无人。

[页]卷,册....[1596]154,5
第11笔
　　　　答邹象先[1596]　萧颖士
桂枝常共擢，茅茨冀同荐。一命何阻修，载驰各川县。
壮图悲岁月，明代耻贫贱。回首无津梁，祇令二毛变。
[页]卷,册....[1597]154,5
第12笔
　　　　蒙山作　萧颖士
东蒙镇海沂，合沓余百里。清秋净氛霭，崖崿隐天起。
于役劳往还，息徒暂攀跻。将穷绝迹处，偶得冥心理。
云气杂虹霓，松声乱风水。微明绿林际，杳筿丹洞里。
仙鸟时可闻，羽人邈难视。此焉多深邃，贤达昔所止。
子尚捐俗纷，季随蹑遐轨。蕴真道弥旷，怀古情未已。
白鹿凡几游，黄精复奚似。顾予尚牵缠，家业重书史。
少学务从师，壮年贵趋仕。方驰桂林誉，未暇桃源美。
岁暮期再寻，幽哉羡门子。
[页]卷,册....[1597]154,5
第13笔
　　　　早春过七岭寄题硖石裴丞厅壁　萧颖士
出硖寄趣少，晚行偏忆君。依然向来处，官路谿边云。
兹路岂不剧，能无俗累纷。槐阴永未合，泉声细犹闻。
弥叹春罢酒，牵卑（一本二字缺）从此分。登高望城入，斜影半风薰。
[页]卷,册....[1597]154,5
第14笔
　　　　送张翚下第归江东（翚一作晕）　萧颖士
俱飞仍失路，彩服迩清波。地积东南美，朝遗甲乙科。
客愁千里别，春色五湖多。明日旧山去，其如相望何。
[页]卷,册....[1597]154,5
第15笔
　　　　越江秋曙　萧颖士
扁舟东路远，晓月下江𣸣。潋滟信朝上，苍茫孤屿分。
林声寒动叶，水气曙连云。暾日浪中出，榜歌天际闻。
伯鸾常去国，安道惜离群。延首剡谿近，咏言怀数君。
[页]卷,册....[1597]154,5
第16笔
　　　　山庄月夜作　萧颖士
献书嗟弃置，疲拙归田园。且事计然策，将符公冶言。
桑榆清（一作畏）暮景，鸡犬应遥村。蚕罢里闾晏，麦秋田野喧。
涧声连枕簟，峰势入阶轩。未奏东山妓，先倾北海尊。
陇瓜香早熟，庭果落初繁。更惬野人意，农谈朝竟昏。
[页]卷,册....[1598]154,5