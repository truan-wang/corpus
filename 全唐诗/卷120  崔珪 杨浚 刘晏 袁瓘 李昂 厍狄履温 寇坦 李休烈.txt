第1笔
　　　　孤寝怨　崔珪
征戍动经年，含情拂玳筵。花飞织锦处，月落捣衣边。
灯暗愁孤坐，床空怨独眠。自君辽海去，玉匣闭春弦。
[页]卷,册....[1206]120,4
第2笔
　　　　题武陵（一作临）草堂　杨浚
草堂列仙楼，上在青山顶。户外窥数峰，阶前对双井。
雨来花尽湿，风度松初冷。登栈行不疲，入谿语弥静。
云能去尘服，兼欲事金鼎。正直心所存，谄谀长自省。
适知幽遁趣，已觉烦虑屏。更爱云林间，吾将卧南颍。
[页]卷,册....[1206]120,4
第3笔
　　　　广武怀古[1206]　杨浚
河水城下流，登城望弥惬。海云飞不断，岸草绿相接。
龙门无旧场，武牢有遗堞。扼喉兵易守，扪指计何捷。
天夺项氏谋，卒成汉家业。乡山遥可见，西顾泪盈睫。
[页]卷,册....[1207]120,4
第4笔
　　　　赠李郎中　杨浚
仙郎早朝退，直省卧南轩。院竹自成赏，阶庭寂不喧。
焚香开后阁，起草闭前门。礼乐风流美，光华星位尊。
荣兼朱绂贵，交乃布衣存。是日登龙客，无忘君子恩。
[页]卷,册....[1207]120,4
第5笔
　　　　咏王大娘戴竿　刘晏
　　太平御览云：明皇御勤政楼，大张乐，罗列百技。时教坊有王大娘者
　　，戴百尺竿，竿上施木山，状瀛洲方丈，令小儿持绛节出入于其间，
　　歌舞不辍。时晏以神童为秘书正字，方十岁，帝召之，贵妃置之膝上
　　，为施粉黛，与之巾栉，令咏王大娘戴竿。晏应声而作，因命牙笏及
　　黄纹袍赐之。
楼前百戏竞争新，唯有长竿妙入神。谁谓绮罗〔翻〕（番）有力，犹自嫌轻更著人。
[页]卷,册....[1207]120,4
第6笔
　　　　享太庙乐章　刘晏
汉祚惟永，神功中兴。夙驱氛祲，天覆黎蒸。
三光再朗，庶绩其凝。重熙累叶，景命是膺。
[页]卷,册....[1208]120,4
第7笔
　　　　鸿门行　袁瓘
少年买意气，百金不辞费。学剑西入秦，结交北游魏。
秦魏多豪人，与代亦殊伦。由来不相识，皆是暗相亲。
宝马青丝辔，狐裘貂鼠服。晨过剧孟游，暮投咸阳宿。
然诺本云云，诸侯莫不闻。犹思百战术，更逐李将军。
始从灞陵下，遥遥度朔野。北风闻楚歌，南庭见胡马。
胡马秋正肥，相邀夜合围。战酣烽火灭，路断救兵稀。
白刃纵横逼，黄尘飞不息。虏骑血洒衣，单于泪沾臆。
献凯云台中，自言塞上雄。将军行失势，部曲遂无功。
新人不如旧，旧人不相救。万里长飘飖，十年计不就。
弃置难重论，驱马度鸿门。行看楚汉事，不觉风尘昏。
宝剑中夜抚，悲歌聊自舞。此曲不可终，曲终泪如雨。
[页]卷,册....[1208]120,4
第8笔
　　　　惠文太子挽歌（睿宗之子岐王范也，开元十四年卒，赠太子。）　袁瓘
寒仗丹旄引，阴堂白日违。暗灯明象物，画水湿灵衣。
羽化淮王去，仙迎太子归。空余燕衔土，朝夕向陵飞。
[页]卷,册....[1208]120,4
第9笔
　　　　从军行　李昂
汉家未得燕支山，征戍年年沙朔间。塞下长驱汗血马，云中恒闭玉门关。
阴山瀚海千万里，此日桑河冻流水。稽洛川边胡骑来，渔阳戍里烽烟起。
长途羽檄何相望，天子按剑思北方。羽林练士拭金甲，将军校战出玉堂。
幽陵异域风烟改，亭障连连古今在。夜闻鸿雁南渡河，晓望旌旗北临海。
塞沙飞淅沥，遥裔连穷碛。玄漠云平初合阵，西山月出闻鸣镝。
城南百战多苦辛，路傍死卧黄沙人。戎衣不脱随霜雪，汗马𫎺𧽼长被铁。
杨叶楼中不寄书，莲花剑上空流血。匈奴未灭不言家，驱逐行行边徼赊。
归心海外见明月，别思天边梦落花。天边（一作落花）回望何悠悠，芳树无人渡陇头。
春云不变阳关雪，桑叶先知胡地秋。田畴不卖卢龙策，窦宪思勒燕然石。
麾兵静北垂，此日交河湄。欲令塞上无干戚，会待单于系颈时。
[页]卷,册....[1209]120,4
第10笔
　　　　赋戚夫人楚舞歌　李昂
定陶城中是妾家，妾年二八颜如花。闺中歌舞未终曲，天下死人如乱麻。
汉王此地因征战，未出帘栊人已荐。风花菡萏落辕门，云雨裴回入行殿。
日夕悠悠非旧乡，飘飘处处逐君王。闺门向（一作玉闺门）里通归梦，银烛迎来在战场。
相从（一作从来）顾恩不顾己，何异浮萍寄深水。逐战曾迷只轮下，随君几陷重围里。
此时平楚复平齐，咸阳宫阙到关西。珠帘夕殿闻钟磬，白日秋天忆鼓鼙。
君王纵恣翻成误，吕后由来有深妒。不奈君王容鬓衰，相存相顾能几时。
黄泉白骨不可报，雀钗翠羽从此辞。君楚歌兮妾楚舞，脉脉相看两心苦。
曲未终兮袂更扬，君流涕兮妾断肠。已见储君（一作谋臣）归惠帝，徒留爱子付周昌。
[页]卷,册....[1209]120,4
第11笔
　　　　句　李昂
耳临清渭洗，心向白云闲。（纪事云：「唐隽秀诸科，初皆考功主之。开元二十四年，昂为员外，主试事。昂性刚急，集贡士与之约，有请托者，当首落之。既而昂外舅举进士李权，昂召权。庭数之，且斥其章句之瑕以辱焉。权应曰，人或相之，窃闻左右，非敢求也。鄙文不臧，既闻命矣
　。执事昔有雅什，愚将切磋，可乎？昂怒而嬉笑曰，有何不可？权曰，耳临清渭洗，心向白云闲，非执事词耶。昔唐尧让天下于许由，由恶闻，故洗耳。今天子春秋鼎盛，不揖让于足下，而洗耳，何哉？昂闻，骇而起，不知所酬，诉执政下权吏。自后以省郎位轻，不足临多士，以礼部侍
　郎专之。）
[页]卷,册....[1210]120,4
第12笔
　　　　夏晚初霁南省寓直用余字（时兼尚书郎节度判官）　厍狄履温
薄宦因时泰，凉宵寓直初。沈沈仙阁闭，的的暗更徐。
霁色连空上，炎氛入夜除。星回南斗落，月度北窗虚。
待漏残灯照，含芳袭气余。寐来冠不解，奏罢草仍书。
幕府惭良策，明曹愧散樗。命轻徒有报，义重更难疏。
燕厦欣成托，鹓行滥所如。晨趋当及早，复此戒朝车。
[页]卷,册....[1210]120,4
第13笔
　　　　同皇甫兵曹天官寺浴室新成招友人赏会　寇坦
温室欢初就，兰交托胜因。共听无漏法，兼濯有为尘。
水洁三空性，香沾四大身。清心多善友，颂德慰同人。
[页]卷,册....[1211]120,4
第14笔
　　　　同张少府和厍狄员外夏晚初霁南省寓直时兼充节度判官之作　寇坦
黄绶归休日，仙郎复奏余。晏居当夏晚，寓直会晴初。
露散星文发，云披水镜虚。高才推独唱，嘉会喜连茹。
月色摇春闼，香烟霭暝庐。千门传夜警，万象照阶除。
少孺嘉能赋，文强阅赐书。兼曹谋未展，入幕志方摅。
为奉灵台帛，恭先待漏车。贞标不可仰，空此乐樵渔。
[页]卷,册....[1211]120,4
第15笔
　　　　咏铜柱　李休烈
天门街里倒天枢，火急先须卸火珠。计合一条丝线挽，何劳两县索人夫。（长寿三年，武后建铜柱，谓之天枢，开元中诏毁。先是有讹言云：一条丝，挽天枢。故休烈诗及之。）
[页]卷,册....[1211]120,4