第24笔
　　　　送惟良上人归江南（一作郢上人）　卢纶
落日映危樯，归僧向岳阳。注瓶寒浪静，读律夜船香。
苦雾沈山影，阴霾（一作霞）发海光。群生一何负，多（一作临）病礼（一作别）医王。
[页]卷,册....[3124]276,9
第25笔
　　　　送韩都护还边　卢纶
好勇知名早，争雄上将间。战多春入塞，猎惯夜登（一作烧）山。
阵合龙蛇动，军移草木闲。今来部曲尽，白首过萧关。
[页]卷,册....[3124]276,9
第26笔
　　　　送吉中孚校书归楚州旧山（中孚自仙官入仕）　卢纶
青袍芸阁郎，谈笑挹侯王。旧箓藏云穴，新诗满帝乡。
名高闲不得，到处人争识。谁知冰雪颜，已杂风尘色。
此去复如何，东皋岐路多。藉芳（一作茅）临紫陌，回首忆（一作望）沧波。
年来倦萧索，但说淮南乐。并楫湖上[3124]（一作中）游，连樯月中（一作下）泊。
沿溜（一作流）入阊（一作闾，一作阁）门，千灯夜市喧。喜逢邻舍伴，遥语问乡园。
下淮风自急，树杪分郊邑。送客随岸行，离人出帆（一作船）立。
渔村绕水田，澹澹（一作浦）隔晴烟。欲就林中醉，先期石上眠。
林昏天未曙，但向云边去。暗入无路山，心知有花处。
登高日转明，下望见春城。洞里草空长，冢边人自耕。
寥寥行异境，过尽千峰影。露色凝古坛，泉声落寒井。
仙成不可期，多别自堪悲。为问桃源客，何人见乱时。（一本此篇分作绝句十一首）
[页]卷,册....[3125]276,9
第27笔
　　　　送姨弟裴均尉诸暨（此子先君元相旧判官）　卢纶
相悲得成长，同是外家恩。旧业废三亩，弱年成（一作承）一门。
城开山日早，吏散渚禽喧。东阁谬容止，予心君冀言。
[页]卷,册....[3125]276,9
第28笔
　　　　送邓州崔长史　卢纶
出山车骑次诸侯，坐领图书见督邮。遶郭桑麻通淅口，满川风景接襄州。
高城鸟过方催夜，废垒蝉鸣不待秋。闻说元规偏爱月，知君长得伴登楼。
[页]卷,册....[3125]276,9
第29笔
　　　　送盐铁裴判官入蜀　卢纶
传诏收方贡，登车著赐衣。榷商蛮客富，税地芋田肥。
云白风雷歇，林清洞穴稀。炎凉君莫问，见即在忘归。
[页]卷,册....[3125]276,9
第30笔
　　　　送魏广下第归扬州　卢纶
楚乡云水内，春日众山开。淮浪参差起，江帆次第来。
独归初失桂，共醉忽停杯。汉诏年年有，何愁掩上[3125]才。
[页]卷,册....[3126]276,9
第32笔
　　　　送从舅成都县丞广归蜀　卢纶
褒谷通岷岭，青冥此路深。晚程椒瘴熟，野饭荔枝阴。
古郡三刀夜，春桥万里心。唯应对杨柳，暂醉卓家琴。
[页]卷,册....[3126]276,9
第33笔
　　　　送宋校书赴宣州幕　卢纶
南想宣城郡，清江野戍闲。艨艟高映浦，睥睨曲随山。
名寄图书内，威生将吏间。春行板桥暮，应伴庾公还。
[页]卷,册....[3126]276,9
第34笔
　　　　送李纵别驾加员外郎却赴常州幕　卢纶
霄汉正联飞，江湖又独归。暂欢同赐被，不待易朝衣。
山雨迎军晚，芦风候火微。还当宴铃阁，谢守亦光辉。
[页]卷,册....[3126]276,9
第35笔
　　　　送元赞府重任龙门县　卢纶
二职亚陶公，归程与梦同。柳垂平泽雨，鱼跃大河风。
混迹威长在，孤清志自雄。应嗤向隅者，空寄路尘中。
[页]卷,册....[3126]276,9
第36笔
　　　　送黎燧尉阳翟　卢纶
玉貌承严训，金声称上才。列筵青草偃，骤马绿杨开。
潘县花添发，梅家鹤暂来。谁知望恩者，空逐路人回。
[页]卷,册....[3127]276,9
第37笔
　　　　送丹阳赵少府（即给事中涓亲弟）　卢纶
恭闻林下别，未至亦沾裳。荻岸雨声尽，江天虹影长。
佩韦宗懒慢，偷橘爱芳香。遥想从公后，称荣在上堂。
[页]卷,册....[3127]276,9
第38笔
　　　　送菊潭王明府　卢纶
组绶掩衰颜，辉光里第间。晚凉（一作凉宵）经灞水，清昼入商山。
行境逢花发，弹琴见鹤还。唯应理农后，乡老贺君闲。
[页]卷,册....[3127]276,9
第39笔
　　　　送陈明府赴萍县　卢纶
素舸载陶公，南随万里风。梅花成雪岭，橘树当家僮。
祠掩荒山下，田开野荻中。岁终书善绩，应与古碑同。
[页]卷,册....[3127]276,9
第40笔
　　　　送申屠正字往湖南迎亲兼谒赵和州因呈上侍郎使君并戏简前历阳李明府　卢纶
晓月膧朦（一作胧）映水关，水边因到历阳山。千艘财（一作物）货朱桥下，一曲闾阎青荻间。
坦腹定逢潘令醉，上楼应伴庾公闲。欢余若问南行计，知念天涯负米还。
[页]卷,册....[3127]276,9
第41笔
　　　　送李尚书郎君昆季侍从归觐滑州　卢纶
凤雏联翼美王孙，彩服戎装拟塞垣。金鼎对筵调野膳，玉鞭齐骑引行轩。
冰河一曲旌旗满，墨诏千封雨露繁。更说务农将罢战，敢持歌颂庆晨昏。
[页]卷,册....[3128]276,9
第42笔
　　　　送张调参军侍从归觐荆南因寄长林司空十四曙（得潜字）　卢纶
玉勒侍行襜，郄超未有髯。守儒轻猎骑（一作骑猎），承诲访沈潜。
云势将峰杂，江声与屿兼。还当见王粲，应念二毛添。
[页]卷,册....[3128]276,9
第43笔
　　　　送马尚书郎君侍从归觐太原　卢纶
玉人垂玉鞭，百骑带櫜鞬。从赏野邮静，献新秋果鲜。
塞屯丰雨雪，虏帐失山川。遥想称觞后，唯当共被眠。
[页]卷,册....[3128]276,9
第44笔
　　　　送张成季往江上赋得垂杨　卢纶
垂杨真可怜，地胜觉春偏。一穗雨声里，千条池色前。
露繁光的皪，日丽影团圆。若到隋隄望，应逢花满船。
[页]卷,册....[3128]276,9
第45笔
　　　　送陕府王司法　卢纶
东门雪覆尘，出送陕城人。粉郭朝喧市，朱桥夜掩津。
上寮应重学，小吏已甘贫。谢朓曾为掾，希君一比邻。
[页]卷,册....[3128]276,9
第46笔
　　　　送太常李主簿归觐省[3128]　卢纶
粲粲美仍都，清闲一贵儒。定交分玉剑，发咏写冰壶。
风景随台位，河山入障（一作阵）图。上堂多庆乐，肯念谷中愚。
[页]卷,册....[3129]276,9
第47笔
　　　　送从叔程归西川幕　卢纶
千山冰雪晴，山静锦花明。群鹤栖莲府，诸戎拜柳营。
浪依巴字息，风入蜀关清。岂念在贫巷，竹林鸣鸟声。
[页]卷,册....[3129]276,9
第48笔
　　　　送万巨　卢纶
把酒留君听琴，难堪岁暮离心。霜叶无风自落，秋云不雨空阴。
人愁荒村路细，马怯寒溪水深。望断（一作尽）青山独立，更知何处相寻。
[页]卷,册....[3129]276,9
第49笔
　　　　途中遇雨马上口号留别张刘二端公　卢纶
阴雷慢转野云长，骏（一作骢）马双嘶爱雨凉。应念龙钟在泥滓（一作客），欲摧肝胆事王章（一作君王）。
[页]卷,册....[3129]276,9
第50笔
　　　　送夔州班使君　卢纶
晓日照楼船，三军拜峡前。白云随浪散，青壁与城连。
万岭岷峨雪，千家橘柚川。还知楚（一作如赴）河内，天子许经年。
[页]卷,册....[3129]276,9
第51笔
　　　　送从舅成都丞广（一本有南字）归蜀（一作李端诗）　卢纶
巴字天边水，秦人去是归。栈长山雨响，溪乱火田稀。
俗富行应乐，官雄禄岂微。魏舒终有泪，还识宁家衣。
[页]卷,册....[3129]276,9
第52笔
　　　　无题（第七句缺）　卢纶
耻将名利托交亲，只向尊前乐此身。才大不应成滞客，时危且喜是闲人。
高歌犹爱思归引，醉语惟夸漉酒巾。□□□□□□□，岂能偏遣老风尘。
[页]卷,册....[3130]276,9
第53笔
　　　　题念济寺　卢纶
灵空闻偈夜清净，雨里花枝朝暮开。故友（一作里）九泉留语别，逐臣千里寄书来。
[页]卷,册....[3130]276,9
第54笔
　　　　河口逢江州朱道士因听琴　卢纶
庐山道士夜携琴，映月相逢辨语音。引坐霜中弹一弄，满船商客有归心。
[页]卷,册....[3130]276,9
第55笔
　　　　送夏侯校书归华阴别墅　卢纶
山前白鹤村，竹雪覆柴门。候客定为黍，务农因燎原。
乳冰悬暗井，莲石照晴轩。贳酒邻里睦，曝衣（一作禾）场圃喧。
依然望君去，余性亦（一作一）何昏。
[页]卷,册....[3130]276,9
第56笔
　　　　送绛州郭参军　卢纶
炎天故绛路，千里麦花香。董泽雷声发（一作晚），汾桥水气凉。
府趋随宓贱，野宴接王祥。送客今何幸，经宵醉玉堂。
[页]卷,册....[3130]276,9
第57笔
　　　　中书舍人李座上送颍阳徐少府　卢纶
颍阳春色似河阳，一望繁花一县香。今日送官（一作君）君最恨，可怜才子白须长。
[页]卷,册....[3130]276,9
第58笔
　　　　与从弟瑾同下第后出关言别[3130]　卢纶
同作金门献赋人，二年悲见故园春。到阙不沾新雨露，还家空带旧风尘。
杂花飞尽柳阴阴，官路逶迤绿草深。对酒已成千里客，望山空寄两乡心。
出关愁暮一沾裳，满野蓬生古战场。孤村树色昏残雨，远寺钟声带夕阳。
谁怜苦志已三冬，却欲躬耕学老农。流水白云寻不尽，期君何处得相逢。
[页]卷,册....[3131]276,9
第59笔
　　　　赴虢州留别故人　卢纶
世故相逢各未闲，百年多在别离间。昨夜秋风今夜雨，不知何处入空山。
[页]卷,册....[3131]276,9
第60笔
　　　　冬夜赠别友人　卢纶
愁听千家流水声，相思独向月中行。侵阶暗草秋（一作冬，又作寒）霜重，遍（一作遶）郭寒山夜月明。
连年客舍唯多病，数亩田园又废耕。更送乘轺归上国，应怜贡禹未成名。
[页]卷,册....[3131]276,9
第61笔
　　　　送顾秘书献书后归岳州　卢纶
黄叶落不尽，苍苔随雨生。当轩置尊酒，送客归江城。
竹里闻机杼，舟中见弟兄。岳阳贤太守，应为改乡名。
[页]卷,册....[3131]276,9
第62笔
　　　　送卫司法河中觐省（即故王吏部延昌外甥）　卢纶
出身因强学，不以外家荣。年少无遗事，官闲有政声。
晓山临野渡，落日照军营。共赏高堂下，连行弟与兄。
[页]卷,册....[3131]276,9
第63笔
　　　　送从叔牧永州[3131]　卢纶
五侯轩盖行何疾，零陵太守登车日。零陵太守泪盈巾，此日长安方欲春。
虎符龙节照岐路，何苦愁为江海人。彼方韶景无时节，山水诸花恣开发。
客投津戍少闻猿，雁过潇湘更逢雪。郡斋无事好闲眠，秔稻油油绿满川。
浪里争迎三蜀货，月中喧泊九江船。今朝小阮同夷老，欲闻明年（一作君）借几年。
[页]卷,册....[3132]276,9
第64笔
　　　　送赵真长归夏县旧山依阳征君读书　卢纶
临杯忽泫然，非是恶离弦。尘陌望松雪，我衰君少年。
幽（一作闲）僧曝山果，寒鹿守冰泉。感物如有待，况依回也贤。
[页]卷,册....[3132]276,9
第65笔
　　　　留别耿𣲗侯钊冯著　卢纶
相识少相知，与君俱已衰。笙镛新宅第，岐路古山陂。
学道功难就，为儒事本迟。惟当与渔者，终老遂其私。
[页]卷,册....[3132]276,9
第66笔
　　　　送浑炼归觐却赴阙庭　卢纶
露幕拥簪裾，台庭饯伯鱼。彩衣人竞看，银诏帝亲书。
知子当元老，为臣饯二疏。执珪期已迫，捧膳步宁徐。
而我诚愚者，夫君岂病诸。探题多决胜，馔玉每分余。
荣比成功后，恩同造化初。甑尘方欲合，笼翮或将舒。
榆荚钱难比，杨花雪不如。明朝古堤路，心断玉人车。
[页]卷,册....[3132]276,9
第67笔
　　　　送崔邠拾遗　卢纶
皎洁无瑕清玉壶，晓（一作晚）乘华幰向天衢。石建每闻宗谨孝，刘歆不敢衒师儒。
谏修郊庙开宸虑，议按休征浅瑞图。今日攀车复何者，辕门垂白一愚夫。
[页]卷,册....[3132]276,9
第68笔
　　　　送浑别驾赴舒州　卢纶
江平芦荻齐，五两贴樯低。遶郭覆晴雪，满船（一作川）闻曙鸡。
鳣鲂宜入贡，橘柚亦成蹊。还似海沂日，风清无鼓鼙。
[页]卷,册....[3133]276,9
第69笔
　　　　送从叔士准赴任润州司士　卢纶
云起山城暮，沈沈江上天。风吹建业雨，浪入广陵船。
久是吴门客，尝闻谢守贤。终悲去国远，泪尽竹林前。
[页]卷,册....[3133]276,9
第70笔
　　　　送尹枢令狐楚及第后归觐　卢纶
佳人比香草，君子即芳兰。宝器金罍重，清音玉珮寒。
贡文齐受宠，献礼（一作醴）两承欢。鞍马并汾地，争迎陆与潘。
[页]卷,册....[3133]276,9
第71笔
　　　　东潭宴饯河南赵少府　卢纶
十载奉戎轩，日闻君子言。方将贺荣爵，遽乃怆离尊。
岸转台阁丽，潭清弦管繁。松篁难晦节，雨露不私恩。
坐使吏相勉，居为儒所尊。可怜桃李树，先发信陵门。
[页]卷,册....[3133]276,9
第72笔
　　　　赋得馆娃宫送王山人游江东　卢纶
苍苍枫树林，草合废宫深。越水风浪起，吴王歌管沈。
燕归巢已尽，鹤语冢难寻。旅泊彼何夜，希君抽玉琴。
[页]卷,册....[3133]276,9
第73笔
　　　　送畅当还旧山[3133]　卢纶
常逢明月马尘间，是夜照君归处山。山中松桂花尽发，头白属君如等闲。
[页]卷,册....[3134]276,9
第74笔
　　　　　颜鲁公送挺赟归翠微寺　卢纶
挺赟惠学该儒释，袖有颜徐真草迹。一斋三请纪行诗，诮我垂鞭弄鸣镝。
寺悬金榜半山隅，石路荒凉松树枯。虎迹印雪大如斗，闰月暮天过得无。
[页]卷,册....[3134]276,9
第75笔
　　　　送契玄法师赴内道场　卢纶
昏昏醉老夫，灌顶遇醍醐。嫔御呈心镜，君王赐髻珠。
降魔须战否，问疾敢行无。深契何相秘，儒宗本不殊。
[页]卷,册....[3134]276,9
第76笔
　　　　送畅当赴山南幕　卢纶
含情脱佩刀，持以佐贤豪。是月霜霰下，伊人行役劳。
事将名共易，文与行空高。去矣奉戎律，悲君为我曹。
[页]卷,册....[3134]276,9
第77笔
　　　　颜侍御厅丛篁咏送薛存诚　卢纶
玉干百余茎，生君此堂侧。拂帘寒雨响，拥砌深溪色。
何事凤皇雏，兹焉理归翼。
[页]卷,册....[3134]276,9
第78笔
　　　　秋晚河西县楼送浑中允赴朝阙　卢纶
高楼吹玉箫，车马上河桥。岐路自奔隘，壶觞终寂寥。
芳兰生贵里，片玉立清朝。今日台庭望，心遥非地（一作路）遥。
[页]卷,册....[3134]276,9
第79笔
　　　　达奚中丞东斋壁画山水各赋一物得树杪悬泉送长安赵元阳少府[3134]　卢纶
素壁画飞泉，从云落树颠。练垂疑叶响，云并觉枝（一作松）偏。
利物得双剑，为儒当一贤。应思洒尘陌，调膳亦芳鲜。
[页]卷,册....[3135]276,9
第80笔
　　　　送信州姚使君　卢纶
朱幡（一作轓）徐转候（一作拥）群官，猿鸟无声郡宇宽。楚国上腴收赋重，汉家良牧得人难。
铜铅满穴山能富，鸿雁连群（一作洲）地亦寒。几日政声闻（一作关，一作开）户外，九江行旅得相欢。
[页]卷,册....[3135]276,9
第81笔
　　　　送畅当　卢纶
四望无极路，千里流大河。秋风满离袂，唯老事唯多。
[页]卷,册....[3135]276,9
第82笔
　　　　送史兵曹判官赴楼烦　卢纶
渥洼龙种散云时，千里繁花乍别（一作合）离。中有重臣承霈泽，外无轻虏犯旌旗。
山川自与郊坰合，帐幕时因水草移。敢谢亲贤得琼玉，仲宣能赋亦能诗。
[页]卷,册....[3135]276,9
第83笔
　　　　送昙延法师讲罢赴上都　卢纶
金缕架裟国大师，能销坏宅火烧时。复来拥膝说无住，知向人天何处期。
[页]卷,册....[3135]276,9
第84笔
　　　　送道士　彝素归内道场　卢纶
病老正相仍，忽逢张道陵。羽衣风淅淅，仙貌玉棱棱。
叱我问中寿，教人祈上升。楼居五云里，几与武皇登。
[页]卷,册....[3135]276,9
第85笔
　　　　赋得彭祖楼送杨德宗归徐州幕[3135]　卢纶
四户八窗明，玲珑逼上清。外栏黄鹄下，中柱紫芝生。
每带云霞色，时闻箫管声。望君兼有月，幢盖俨层城。
[页]卷,册....[3136]276,9
第86笔
　　　　送饯从叔辞丰州幕归嵩阳旧居　卢纶
白须宗孙侍坐时，愿持寿酒前致词。鄙词何所拟，请自边城始。
边城贵者李将军，战鼓遥疑天上闻。屯田布锦周千里，牧马攒花溢万群。
白云本是乔松伴，来遶青营复飞散。三声画角咽不通，万里蓬根一时断。
丰州闻说似凉州，沙塞晴明部落稠。行客已去依独戍，主人犹自在高楼。
梦亲旌旆何由见，每阻（一作值）清风一回面。洞里先生那怪迟，人天无路自无期。
砂泉丹井非同味，桂树榆林不并枝。吾翁致身殊得计，地仙亦是三千岁。
莫著戎衣期上清，东方曼倩逢人轻。
[页]卷,册....[3136]276,9
第87笔
　　　　送静居法师　卢纶
五色香幢重复重，宝舆升座发神钟。薝卜名花飘不断，醍醐法味洒何浓。
九天论道当宸眷，七祖传心合圣踪。愿比灵山前世别，多生还得此相逢。
[页]卷,册....[3136]276,9
第88笔
　　　　送刘判官赴丰州（一作赴天德军）　卢纶
衔杯吹急管，满眼起风砂。大漠山沈雪，长城草发花。
策行须耻战，虏在莫言家。余亦祈勋者，如何别左车。
[页]卷,册....[3136]276,9
第89笔
　　　　将赴京留献令公　卢纶
沙鹤惊鸣野雨收，大河风物飒然秋。力微恩重谅难报，不是行人不解愁。
[页]卷,册....[3136]276,9
第90笔
　　　　落第后归山下旧居留别刘起居昆季　卢纶
寂寞过朝昏，沈忧岂易论。有时空卜命，无事可酬恩。
寄食依邻里，成家望子孙。风尘知世路，衰贱到君门。
醉里因多感，愁中欲强言。花林逢废井，战地识荒园。
怅别临晴野，悲春上古原。鸟归山外树，人过水边村。
潘岳方称老，嵇康本厌喧。谁堪将落羽，回首仰飞翻。
[页]卷,册....[3137]276,9
第91笔
　　　　将赴阌乡灞上留别钱起员外　卢纶
暖景登桥望，分明春色来。离心自惆怅，车马亦裴回。
远雪和霜积，高花占日开。从官竟何事，忧患已相催。
[页]卷,册....[3137]276,9
第92笔
　　　　虢州逢侯钊同寻南观因赠别（时居停务）　卢纶
相见翻惆怅，应怜责废官。过深惭禄在，识浅赖刑宽。
独失耕农业，同思弟姪欢。衰贫羞客过，卑束会君难。
放鹤登云壁，浇花遶石坛。兴远江海上，迹在是非端。
林密风声细（一作结），山高雨色（一作气）寒。悠然此中别，宾仆亦阑干（一作珊）。
[页]卷,册....[3137]276,9
第93笔
　　　　赴池州拜觐舅氏留上考功郎中舅（时舅氏初贬官池州）　卢纶
孤贱易磋砣，其如酷似何。衰荣同族少，生长外家多。
别国桑榆在，沾衣血泪和。应怜失行雁，霜霰寄烟波。
[页]卷,册....[3137]276,9
第94笔
　　　　送从姪滁州觐省　卢纶
爱尔似龙媒，翩翩千里回。书从外氏学，竹自晋时栽。
拥棹逢鸥舞，凭阑见雨来。上堂多庆乐，不醉莫停[3137]杯。
[页]卷,册....[3138]276,9
第95笔
　　　　奉和圣制麟德殿宴百僚　卢纶
云辟（一作阙）御筵张，山呼圣寿长。玉栏丰瑞草，金陛立神羊。
台鼎资庖膳，天星奉酒浆。蛮夷陪作位，犀象舞成行。
网已祛三面，歌因守四方。千秋不可极，花发满宫香。
[页]卷,册....[3138]276,9
第96笔
　　　　和考功王员外杪秋忆终南旧居（一作和大理裴卿杪秋忆山下旧居，一作岑参诗，一作常衮诗）　卢纶
静忆溪边宅，知君许谢公。晓霜凝耒耜，初日照梧桐。
涧鼠喧藤蔓，山禽窜石丛。白云当岭雨，黄叶遶阶风。
野果垂桥上，高泉落水中。懽荣来自间，羸贱赏（一作往）曾（一作难）同。
月满珠藏海，天晴鹤在笼。余阴如可寄，愿得隐墙东。
[页]卷,册....[3138]276,9
第97笔
　　　　酬畅当寻嵩岳麻道士见寄　卢纶
闻逐樵夫闲看棋，忽逢人世是秦时。开云种玉嫌山浅，渡海传书怪鹤迟。
阴洞石床（一作幢）微有字，古坛松树半无枝。烦君远示青囊箓，愿得相从一问师。
[页]卷,册....[3138]276,9
第98笔
　　　　酬李端长安寓居偶咏见寄（一本作酬畅当寻嵩山麻道士见寄第二首）　卢纶
自别前峰隐，同为外累侵。几年亲酒会，此日有僧寻。
学稼功还弃，论边事亦沈。众欢徒满目，专爱久离心。
览鬓丝垂镜，弹琴（一作弦）泪洒襟（一作琴）。访田悲洛下，寄宅忆山阴。
薄溜漫青石，横云架碧林。坏簷藤障密，衰菜（一作楝）棘篱深。
流散俱多故，忧伤并在今。唯当俟高躅，归止共抽簪。
[页]卷,册....[3138]276,9
第99笔
　　　　和常舍人晚秋集贤院即事十二韵寄赠江南徐薛二侍郎[3138]　卢纶
纶阁九华前，森沈彩（一作绮）仗连。洞门开旭日，清禁肃秋天。
霜满朝容备，钟余漏（一作晓）唱传。摇珰陪羽扇，端弁入炉烟。
麟笔删金篆，龙绡荐玉编。汲书荀勖定，汉史蔡邕专。
御竹潜通笋，宫池暗泻泉。乱丛萦弱蕙，坠叶洒枯莲。
列署齐游日，重江并谪年。登封思议草，侍讲忆同筵。
沧海风涛广，黝山瘴雨偏。唯应缄上宝，赠远一呈妍。
[页]卷,册....[3139]276,9
第100笔
　　　　酬苗员外仲夏归郊居遇雨见寄　卢纶
雷响风仍急，人归鸟亦还。乱云方至水，骤雨已喧山。
田鼠依林上，池鱼戏草间。因兹屏（一作高比）埃雾，一咏一开颜。
[页]卷,册....[3139]276,9
第101笔
　　　　和太常王卿立秋日即事　卢纶
嵩（一作山）高云日明，潘岳赋初成。篱槿花无色，阶桐叶有声。
绛纱垂簟净，白羽拂衣轻。鸿雁悲天远，龟鱼觉水清。
别弦添楚思，牧马动边情。田雨农官问，林风苑吏惊。
松篁终茂盛（一作盛茂），蓬艾自衰荣。遥仰凭轩夕，惟应喜（一作善，一作苦）宋生。
[页]卷,册....[3139]276,9
第102笔
　　　　和李使君三郎早秋城北亭楼宴崔司士因寄关中弟张评事时遇　卢纶
黄花古城路，上尽见青山。桑柘晴川口，牛羊落照间。
野情随卷幔，军士（一作事）隔重关。道合偏多赏，官微独不闲。
鹤分琴久罢，书到雁应还。为谢登龙客，琼枝寄一攀。
[页]卷,册....[3140]277,9
第103笔
　　　　和赵端公九日登石亭上和州家兄　卢纶
洛浦想江津，悲懽共此辰。采花湖岸菊，望国旧楼人。
雁别声偏苦，松寒色转新。传书问渔叟，借寇尔何因。
[页]卷,册....[3140]277,9
第104笔
　　　　酬赵少尹戏示诸姪元阳等因以见赠　卢纶
八龙三虎俨成行，琼树花开鹤翼张。且请同观舞鸜鹆，何须竟哂食槟榔。
归时每爱怀朱橘，戏处常闻佩紫囊。谬入阮家逢庆乐，竹林因得奉壶觞。
[页]卷,册....[3140]277,9
第105笔
　　　　奉和户曹叔夏夜寓直寄呈同曹诸公并见示　卢纶
敛板捧清词，恭闻侍直时。暮尘归众骑，邃宇舍诸司。
华月先灯至，清风与簟随。乱萤光熠熠，行树影离离。
龙卧人宁识，鹏抟鷃岂知。便因当五夜，敢望竹林期。
[页]卷,册....[3140]277,9
第106笔
　　　　和金吾裴将军使往河北宣慰因访张氏昆季旧居兼寄赵侍郎赵卿拜陵未回　卢纶
飞轩不驻轮，感激汉儒臣。气慑千夫勇，恩传万里春。
古原收野燎，寒笛怨空邻。书此达良友，五（一作杜）陵风雨频。
[页]卷,册....[3141]277,9
第107笔
　　　　和太常李主簿秋中山下别墅即事　卢纶
清秋来几时，宋玉已先知。旷朗霞映竹，澄明山满池。
葺桥双鹤赴（一作起），收果众猿随。韶乐方今奏，云林徒蔽亏。
[页]卷,册....[3141]277,9
第108笔
　　　　酬韦渚秋夜有怀见寄　卢纶
萧条良夜永，秋草对衰颜。露下鸟初定，月明人自闲。
独悲无旧业，共喜出时艰。为问功成后，同游何处山。
[页]卷,册....[3141]277,9
第109笔
　　　　同吉中孚梦桃源　卢纶
春雨夜不散，梦中山亦阴。云中碧潭水，路暗红花林。
花水自深浅，无人知古今。夜静春梦长，梦逐仙山客。
园林满芝术，鸡犬傍篱栅。几处花下人，看予笑头白。
[页]卷,册....[3141]277,9
第110笔
　　　　同柳侍郎题侯钊侍郎新昌里（一作酬侯钊侍郎春日见寄）　卢纶
清源君子居，左右尽（一作满）图书。三迳春自足，一飘欢有余。
庭莎成野席，阑药是家蔬。幽显岂殊迹，昔贤徒病诸。
[页]卷,册....[3141]277,9
第111笔
　　　　酬孙侍御春日见寄　卢纶
经过里巷春，同是谢家邻。愿我觉衰早，荷君留醉频。
松高犹覆草，鹤起暂萦尘。始悟达人志，患名非患贫。
[页]卷,册....[3142]277,9
第112笔
　　　　和王员外冬夜寓直　卢纶
高步长裾锦帐郎，居然自是汉贤良。潘岳叙年因鬓发，扬雄托谏在文章。
九天韶乐飘寒月，万户香尘裛晓（一作夜）霜。坐见重门俨朝骑，可怜云路独翱翔。
[页]卷,册....[3142]277,9
第113笔
　　　　酬金部王郎中省中春日见寄　卢纶
南宫树色晓森森，虽有春光未有阴。鹤侣正疑芳景引，玉人那为簿书沈。
山含瑞气偏当日，莺逐轻风不在林。更有阮郎迷路处，万株红树一溪深。
[页]卷,册....[3142]277,9
第114笔
　　　　奉和陕州十四翁中丞寄雷州二十翁司户　卢纶
联飞独不前，回落海南天。贾傅竟行矣，邵公唯泫然。
瘴开山更远，路极水无边。沈劣本多感，况闻原上篇。
[页]卷,册....[3142]277,9
第115笔
　　　　和李中丞酬万年房署少府过汾州景云观因以寄上房与李早年同居此观　卢纶
显晦澹无迹，贤哉常晏如。如何警孤鹤，忽乃传双鱼。
叙以泉石旧，怅然风景余。低回青油幕，梦寐白云居。
玉洞桂香满，雪坛松影疏。沈思瞩仙侣，纾组正军书。
积学早成道，感恩难遂初。梅生谅多感，归止岂吾（一作无）庐。
[页]卷,册....[3142]277,9
第116笔
　　　　酬陈翃郎中冬至携柳郎窦郎归河中旧居见寄　卢纶
三旬一休沐，清景满林庐。南郭群儒从，东床两客居。
烧（一作晨）烟浮雪野，麦陇润冰渠。班白皆持酒，蓬茅尽有书。
终期买寒渚，同此利蒲鱼。
[页]卷,册....[3143]277,9
第117笔
　　　　酬李益端公夜宴见赠　卢纶
戚戚一西东，十年今始同。可怜歌酒夜，相对两衰翁。
[页]卷,册....[3143]277,9
第118笔
　　　　和陈翃郎中拜本府少尹兼侍御史献上侍中因呈同院诸公　卢纶
金印垂鞍白马肥，不同疏广老方归。三千士里文章伯，四十年来锦绣衣。
节比青松当涧直，心随黄雀绕簷飞。乡中贺者唯争路，不识传呼獬豸威。
[页]卷,册....[3143]277,9
第119笔
　　　　和王仓少尹暇日言怀　卢纶
清秋多暇日，况乃是夫君。习静通仙事，书空阅篆（一作箓）文。
剑飞终上汉，鹤梦不离云。无限烟霄路，何嗟迹未分。
[页]卷,册....[3143]277,9
第120笔
　　　　和崔侍郎游万固（一作回）寺　卢纶
闻说中方高树林，曙华先照啭春禽。风华才子冶游思，蒲柳老人惆怅心。
石路青苔花漫漫，雪簷垂溜玉森森。贺君此去君方至，河水东流西日沈。
[页]卷,册....[3143]277,9
第121笔
　　　　和裴延龄尚书寄题果州谢舍人仙居　卢纶
飘然去谒八仙翁，自地从天香满空。紫盖迥标双鹤上，语音犹（一作遥）在五云中。
青溪不接渔樵路，丹井唯[3143]传草木风。歌此因思捧金液，露盘长庆汉皇宫。
[页]卷,册....[3144]277,9
第122笔
　　　　酬崔侍御早秋卧病书情见寄时君亦抱疾在假中　卢纶
掷地金声信有之，莹然冰玉见清词。元凯癖成官始贵，相如渴甚貌逾衰。
荒园每觉虫鸣早，华馆常闻客散迟。寂寞罢琴风满树，几多黄叶落蛛丝。
[页]卷,册....[3144]277,9
第123笔
　　　　酬灵澈上人（一作口号戏赠灵澈上人时奉事入城）　卢纶
军人奉役本无期，落叶（一作叶落）花开总不知。走马城中头雪白，若为将面见汤师。
[页]卷,册....[3144]277,9
第124笔
　　　　敬酬大府二十四舅览诗卷因以见示　卢纶
郄公怜戆亦怜愚，忽赠金盘径寸珠。彻底碧潭滋涸溜，压枝红艳照枯株。
九门洞启延高论，百辟联行挹大儒。顾己文章非酷似，敢将幽劣俟洪炉。
[页]卷,册....[3144]277,9
第125笔
　　　　雨中酬友人　卢纶
看山独行归竹院，水遶前阶草生遍。空林细雨暗（一作明暗寂）无声，唯有愁心两相见。
[页]卷,册....[3144]277,9
第126笔
　　　　酬人失题　卢纶
孤鸾将鹤群，晴日丽（一作唳）春云。何幸晚飞者，清音常此闻。
[页]卷,册....[3144]277,9
第127笔
　　　　哭司农苗主簿　卢纶
原头殡御绕新茔，原下（一作上）行人望哭声。更想秋山连古木，唯应石上见君名。
[页]卷,册....[3144]277,9
第128笔
　　　　得耿𣲗司法书因叙长安故友零落兵部苗员外发秘省李校书端相次倾逝[3144]潞府崔功曹峒长林司空丞曙俱谪远方余以摇落之时对书增叹因呈河中郑仓曹畅参军昆季　卢纶
鬓似衰蓬心似灰，惊悲相集老相催。故友九泉留语别，逐臣千里寄书来。
尘容带病何堪问，泪眼逢秋不喜开。幸接野居宜屣（一作纵）步，冀君清夜（一作论，一作梦）一申哀。
[页]卷,册....[3145]277,9
第129笔
　　　　同兵部李纾侍郎刑部包佶侍郎哭皇甫侍御曾　卢纶
攀龙与泣麟，哀乐不同尘。九陌霄汉侣，一灯冥漠人。
舟沈惊海阔，兰折怨霜频。已矣复何见，故山应更春。
[页]卷,册....[3145]277,9
第130笔
　　　　纶与吉侍郎中孚司空郎中曙苗员外发崔补阙峒耿拾遗𣲗李校书端风尘追游向三十载数公皆负当时盛称荣耀未几俱沈下泉畅博士当感怀前踪有五十韵见寄辄有所酬以申悲旧兼寄夏侯侍御（一作郎）审侯仓曹钊　卢纶
禀命孤且贱，少为病所婴。八岁始读书，四方遂有兵。
童心幸不羁，此去负平生。是月胡入洛，明年天陨星。
夜行登灞陵，惝怳靡所征。云海一翻荡，鱼龙俱不宁。
因浮襄江流，远寄鄱阳城。鄱阳富学徒，诮我戆无营。
谕以诗礼义，勖随宾荐名。舟车更滞留，水陆互阴晴。
晓望怯云阵，夜愁惊鹤声。凄凄指宋郊，浩浩入秦京。
沴气既风散，皇威如日明。方逢粟比金，未识公与卿。
十上不可待，三年竟无成。偶为达者知，扬我于王廷。
素志且不立，青袍徒见萦。昏孱夙自保，静躁本殊形。
始趋甘棠阴，旋遇密人迎。考实绩无取，责能才固轻。
新丰古离宫，宫树锁云扃。中复莅兹邑，往惟曾所经。
缭垣何逶迤，水殿亦峥嵘。夜雨滴金[3145]砌，阴风吹玉楹。
官曹虽检率，国步日夷平。命蹇固安分，祸来非有萌。
因逢骇浪飘，几落无辜刑。巍巍登坛臣，独正天柱倾。
悄悄失途子，分将秋草并。百年甘守素，一顾乃拾青。
相逢十月交，众卉飘已零。感旧谅戚戚，问孤恳茕茕。
侍郎文章宗，杰出淮楚灵。掌赋若吹籁，司言如建瓴。
郎中善余庆，雅韵与琴清。郁郁松带雪，萧萧鸿入冥。
员外真贵儒，弱冠被华缨。月香飘桂实，乳溜滴琼英。
补阙思冲融，巾拂艺亦精（一作六艺亦精明）。彩蝶戏芳圃，瑞云凝（一作滋）翠屏。
拾遗兴难侔，逸调旷无程。九酝贮弥洁，三花寒转馨。
校书才智雄，举世一娉婷。赌墅鬼神变，属词鸾凤惊。
差肩曳长裾，总辔奉和铃。共赋瑶台雪，同观金谷筝（一作笙）。
倚天方比剑，沈井（一作水）忽如瓶。神昧不可问，天高莫尔听。
君持玉盘珠，泻我怀袖盈。读罢涕交颐，愿言跻百龄。
[页]卷,册....[3146]277,9
第131笔
　　　　酬李叔度秋夜喜相遇因伤关东僚友丧逝见赠　卢纶
寒月照秋城，秋风泉涧鸣。过时见兰蕙，独夜感衰荣。
酒散同移疾（一作病），心悲似远行。以愚求作友，何德敢称兄。
谷变波长急，松枯药未成。恐看新鬓色，怯问故人名。
野泽云阴散，荒原日气生。羁飞本难定，非是恶弦惊。
[页]卷,册....[3146]277,9
第132笔
　　　　同李益伤秋　卢纶
岁去人头白，秋来树叶黄。搔头向黄叶，与尔共悲伤。
[页]卷,册....[3146]277,9
第133笔
　　　　白发叹　卢纶
发白晓梳头，女惊妻泪流。不知丝色后，堪得几回秋。
[页]卷,册....[3146]277,9
第134笔
　　　　逢病军人　卢纶
行多有病（一作无力）住无粮，万里还乡未到乡。蓬鬓哀吟古城下，不堪秋气入金疮。
[页]卷,册....[3147]277,9
第135笔
　　　　村南逢病叟　卢纶
双膝过颐顶在肩，四邻知姓不知年。卧驱鸟雀惜禾黍，犹恐诸孙无社钱。
[页]卷,册....[3147]277,9
第136笔
　　　　七夕诗（同用秋字，一作他乡七夕）　卢纶
祥光若可求，闺女夜登楼。月露浩方下，河云凝不流。
铅华潜警曙，机杼暗传秋。迥想敛余眷，人天俱是愁。
[页]卷,册....[3147]277,9
第137笔
　　　　七夕诗（同用期字）　卢纶
凉风吹玉露，河汉有幽期。星彩光仍隐，云容掩复离。
良宵惊曙早，闰岁怨秋迟。何事金闺子，空传得网丝。
[页]卷,册....[3147]277,9
第138笔
　　　　长门怨　卢纶
空空（一作宫）古廊殿，寒月落斜晖。卧听未央曲，满箱歌舞衣。
[页]卷,册....[3147]277,9
第139笔
　　　　妾薄命　卢纶
妾年初二八，两度嫁狂夫。薄命今犹在，坚贞扫地无。
[页]卷,册....[3147]277,9
第140笔
　　　　伦开府席上赋得咏美人名解愁　卢纶
不敢苦相留，明知不自由。嚬眉乍欲语，敛笑又低头。
舞态兼些（一作微兼）醉，歌声似带羞。今朝总见也，只[3147]不（一作要）解人愁。
[页]卷,册....[3148]277,9
第141笔
　　　　王评事驸马花烛诗　卢纶
万条银烛引天人，十月长安半夜春。步障三千隘将（一作无间）断，几多珠翠落香尘。

一人女婿万人怜，一夜调（一作稠）疏抵百年。为报司徒好将息，明珠解转又能圆。

人主人臣是亲家，千秋万岁保荣华。几时曾向高天上，得见今宵月里花。 

比翼和鸣双凤皇，欲栖（一作玉梅）金帐满城香。平明却入天泉里，日气曈咙五色光。

[页]卷,册....[3148]277,9
第142笔
　　　　和赵给事白蝇拂歌　卢纶
华堂多众珍，白拂称殊异。柄裁沈节香袭人，上结为文下垂穗。
霜缕霏微莹且柔，虎须乍细龙髯稠。皎然素色不因染，淅尔凉风非为秋。
群蝇青苍恣游息，广庖万品无颜色。金屏成点玉成瑕，昼眠宛转空咨嗟。
此时满筵看一举，荻花忽旋杨花舞。砉如寒隼惊暮禽，飒若繁埃得轻雨。
主人说是故人留，每诫如新比白头。若将挥玩闲临水，愿接波中一白鸥。
[页]卷,册....[3148]277,9
第143笔
　　　　萧常侍瘿柏亭歌　卢纶
柏之异者山中灵，何人断绝为君亭。云翻浪卷不可识，鸟兽成形花倒植。
莓苔旧点色尚青，霹雳残痕节犹黑。金貂主人汉三老，构此穷年下朝早。
心规目制不暂疲，匠者受之无一词。清晨拂匣菱生镜，落日凭阑星满池。
攒甍斗栱无斤迹，根瘿联悬同素壁。数层乱泻云里峰，万片争呈雪中石。
重帘不动自飘香，似到瀛洲白玉（一作雪）堂。水精如意刁金（一作方同，一作方含）色，云母屏风透（一作遂）掩光。
四阶绵绵被纤草，草上[3148]依微众山道。松间汲井烟翠寒，洞里围棋天景好。
愚儒敢欲贺成功，鸾凤栖翔固不同。应念废材今接地，一枝思寄户庭中。
[页]卷,册....[3149]277,9
第144笔
　　　　慈恩寺石磬歌　卢纶
灵山石磬生海西，海（一作波）涛平处与山齐。长眉老僧同佛力，咒使鲛人往求得。
珠穴沈成绿浪痕，天衣拂尽苍苔色。星汉徘徊山有风，禅翁静扣月明中。
群仙下云龙出水，鸾鹤交飞半空里。山（一作城）精木魅不可听，落叶秋砧一时起。
花宫杳杳（一作梵宫香散）响泠泠，无数沙门昏梦醒。古廊灯下见行道，疏林（一作柳）池边闻诵经。
徒壮（一作使）洪钟秘高阁，万金费尽工雕凿。岂如全质挂青松，数叶残云一片峰。
吾师宝之寿中国，愿同劫石无终极。
[页]卷,册....[3149]277,9
第145笔
　　　　送张郎中还蜀歌　卢纶
秦家御史汉家郎，亲专两印征殊方。功成走马朝天子，伏槛论（一作谈）边若流水。
晓离仙署趋紫微，夜接高儒读青史。泸南五将望君还，愿以天书示百蛮。
曲栈重江初过雨，前旌后骑不同山。迎车拜舞多耆老，旧卒新营遍青草。
塞口云生火候迟，烟中鹤唳军行早。黄花川下水交横，远映（一作雁）孤霞蜀国晴。
邛竹笋长椒瘴起，荔枝花发杜鹃鸣。回首岷峨半天黑，传觞接膝何由得。
空令豪士仰威名，无复贫交恃颜色。垂杨不动雨纷纷，锦帐胡瓶争送君。
须臾醉起箫笳发，空见红（一作双）旌入白（一作塞）云。
[页]卷,册....[3149]277,9
第146笔
　　　　宴席赋得姚美人拍筝歌（美人曾在禁中）　卢纶
出帘仍有钿筝随，见罢翻令恨识迟。微收皓腕缠红袖，深遏朱弦低翠眉。
忽然高张应繁（一作疏）节，玉指回[3149]旋若飞雪。凤箫韶（一作龙）管寂不喧，绣幕纱窗俨秋月。
有时轻弄和郎歌，慢处声迟情更多。已愁红脸能佯醉，又恐朱门难再过。
昭阳伴（一作宫）里最聪明，出到人间才长成。遥知禁曲难翻处，犹是君王说小名。
[页]卷,册....[3150]277,9
第147笔
　　　　陈翃郎中北亭送侯钊侍御（一作送刘侍御）赋得带冰流歌　卢纶
溪中鸟鸣春景旦，一派寒冰忽开散。璧方镜员流不断，白云鳞鳞满河汉。
叠处浅，旋处深。撇捩寒鱼上复沈，群鹅鼓舞扬清音。
主人有客簪白笔，玉壶贮水光如一。持此赠君君饮之，圣君识君冰玉姿。
[页]卷,册....[3150]277,9
第148笔
　　　　栖岩寺隋文帝马脑盏歌　卢纶
天宫宝器隋朝物，锁在金函比金骨。开函捧之光乃发，阿修罗王掌中月。
五云如拳轻复浓，昔曾噀酒今藏龙。规形环影相透彻，乱雪繁花千万重。
可怜贞质无今名，可叹隋陵一抔土。宫中艳女满宫春，得亲此宝能几人。
一留寒殿殿将坏，唯有幽光通隙尘。山中老僧眉似雪，忍死相传保扃𫔎。
[页]卷,册....[3150]277,9
第149笔
　　　　难绾刀子歌　卢纶
黄金鞘里青芦叶，丽若翦成铦且翣（一作捷）。轻冰薄玉状不分，一尺寒光堪决云。
吹毛可试不可触，似有虫搜阙裂文。淬之几堕前池水，焉知不是蛟龙子。
割鸡刺虎皆若空，愿应君心逐君指。并州难绾竟何人，每成此物如有神。
[页]卷,册....[3150]277,9
第150笔
　　　　腊日（一作月）观咸宁王部曲娑勒擒豹歌　卢纶
山头曈曈日将出，山下猎围照初日。前林有兽未识名，将军促骑无人声。
潜形踠（一作蜿）伏草不（一作未）动，双雕旋转群鸦鸣。阴方质子才三十，译语受词蕃语揖。
舍鞍解甲疾如风，人忽虎蹲兽人立。歘【原文作𣤛】然扼颡批其[3150]颐，爪牙委地涎淋漓。
既苏复吼拗仍怒，果协英谋生致之。拖自深丛目如电，万夫失容千马战。
传呼贺拜声相连，杀气腾凌阴满川。始知缚虎如缚鼠，败虏降羌生（一作在）眼前（一作皆目睹）。
祝尔嘉词尔（一作身）无苦，献尔（一作看）将随犀象舞。苑中流水禁中山，期尔攫搏开天颜。
非熊之兆庆无极，愿纪雄名传百蛮。
[页]卷,册....[3151]277,9
第151笔
　　　　赋得白鸥歌送李伯康归使　卢纶
积水深源（一作沈），白鸥翻（一作飞）翻。倒影光素，于潭之间。
衔鱼鱼落（一作衔鱼落）乱惊鸣，争扑莲丛莲叶（一作华）倾（一作争扑莲丛叶倾）。尔不见波中鸥鸟闲无营，何必汲汲劳其生。
柳花冥蒙大堤口，悠扬相和乍无有。轻随去浪杳不分，细舞清（一作春）风亦（一作一）何有（一作久）。
似君换得白鹅时，独凭阑干雪满池。今日还同看鸥鸟，如何羽翮复参差。
复参差，海涛澜漫何由期。
[页]卷,册....[3151]277,9
第152笔
　　　　皇帝（一本有圣字）感词　卢纶
提剑风雷（一作云）动，垂衣日月明。禁花呈瑞色，国老见星精。
发棹鱼先跃，窥巢鸟不惊。山呼一万岁，直入九重城。

天香（一作衣）五凤彩，御马六龙文。雨露清驰道，风雷（一作云）翊上军。
高旍（一作楼）花外转，行漏乐（一作岳）前闻。时见金鞭举，空中指瑞云。

妙算干戈止，神谋宇宙清。两阶文物盛，七德武功成。
校猎长杨苑，屯军细柳营。归来献明主，歌舞溢（一作满，一作隘）春城。

天乐下天中，云𫐌俨在空。铅黄艳河汉，笑语合笙镛。
已见长（一作今）随凤，仍闻不避（一作射）熊（一作骢）。君王亲[3151] 试舞（一作问），阊阖静无风。

[页]卷,册....[3152]277,9
第153笔
　　　　天长久词（三首，附宫中乐二首，一作天长词，一作天长地久词）　卢纶
玉砌红花树，香风不敢吹。春光解天意，偏发殿南枝（○天长久，万年昌）。

虹桥千步廊，半在水中央。天子方清（一作消）暑，宫娃起夜（一作人重暮）妆（○天长久，万年昌）。

辞辇复当熊，倾心奉六（一作上）宫。君王若看貌（一作见），甘在众妃中（○天长久，万年昌）。

云日呈祥礼物殊，彤庭生献五单于。塞垣（一作天）万里无飞鸟，可是（一作在）边城用郅都。

台殿云深（一作凉）秋色（一作风日）微，君王初赐六宫衣。楼船泛罢（一作罢泛）归犹早，行遣（一作道）才人斗射飞。

[页]卷,册....[3153]278,9
第154笔
　　　　和张仆射塞下曲　卢纶
鹫翎金仆姑，燕尾绣蝥弧。独立扬新令，千营共一呼。

林暗草惊风，将军夜引弓。平明寻白羽，没在石棱中。

月黑雁飞高，单于夜遁逃。欲将轻骑逐，大雪满弓刀。

野幕敞琼筵，羌戎贺劳旋。醉和金甲舞，雷鼓动山川。

调箭又呼鹰，俱闻出世（一作百中）能。奔狐（一作猿）将迸雉，扫尽古丘陵。[3153]

亭亭七叶贵，荡荡一隅清。他日题麟阁，唯应独不名（一作谁知独有名）。

[页]卷,册....[3154]278,9
第155笔
　　　　古艳诗　卢纶
残妆色浅髻鬟开，笑映朱帘觑客来。推醉唯知弄花钿，潘郎不敢使人催。 

自拈裙带结同心，暖处偏知（一作多）香气深。爱捉狂夫问闲事，不知歌舞用黄金。

[页]卷,册....[3154]278,9
第156笔
　　　　孤松吟酬浑赞善　卢纶
深山荒松枝，雪压半离披。朱门青松树，万叶承（一作乘）清露。
露重色逾鲜，吟风似远泉。天寒香自发，日丽影常圆。
阴郊一夜雪，榆柳皆枯折。回首望君家，翠盖满琼花。
捧君青松曲，自顾同衰木。曲罢不相亲，深山头白人。
[页]卷,册....[3154]278,9
第157笔
　　　　从军行（一作李端诗，题云塞上）　卢纶
二十在边城，军中得勇名。卷旗收（一作争）败马，占（一作断）碛拥（一作护）残兵。
覆阵乌鸢起，烧山草木明（一作鸣）。塞闲思远猎，师老厌分营。
雪岭无人迹，冰河足雁声。李陵甘此没，惆怅汉公卿。
[页]卷,册....[3154]278,9
第158笔
　　　　和马郎中画鹤赞　卢纶
高高华亭，有鹤在屏。削玉点漆，乘轩姓丁。
暮云冥冥，双垂雪翎。晨光炯炯，一直朱顶。
含音俨容，绝粒遗影。君以为真，相期缑岭。
[页]卷,册....[3154]278,9
第159笔
　　　　送朝长史赴荆南旧幕（末二句缺）　 卢纶
元瑜思旧幕，几夜梦旌旃。暑退蒹葭雨，秋生鼓角天。
月明三峡路，浪里九江船。□□□□□，□□□□□。
[页]卷,册....[3154]278,9
第160笔
　　　　送渭南崔少府归徐郎中幕（第七句缺）　卢纶
叶下山边路，行人见自悲。夜寒逢雪处，日暖到村时。
语少心常苦，愁深醉（一作意）自迟。□□□□□，羡有幕中期。
[页]卷,册....[3155]278,9
第161笔
　　　　寄郑七纲　卢纶
小来落托复迍邅，一辱君知二十年。舍去形骸容傲慢，引随兄弟共团圆。
羁游不定同云聚，薄宦相萦若网牵。他日吴公如记问，愿将黄绶比青毡。
[页]卷,册....[3155]278,9
第162笔
　　　　逢南中使因寄岭外故人　卢纶
见说南来处，苍梧接桂林。过秋天更暖，边（一作近）海日长阴。
巴路缘云出，蛮乡入洞深。信回人自老，梦到月应沈。
碧水通春色，青山寄远心。炎方难久客，为尔一沾襟。（一作莫使鬓毛侵）。
[页]卷,册....[3155]278,9
第163笔
　　　　代员将军罢战后归旧里赠朔北（一作地）故人（一作常衮诗）　卢纶
结发事疆场，全生俱到（一作到海）乡。连云防铁岭，同日破渔阳。
牧马胡天晚（一作晓），移军碛路长。枕戈眠古戍，吹角立繁霜。
归老勋仍在，酬恩虏（一作虑）未亡（一作忘）。独行（一作愁）过邑里，多病对农桑。
雄剑依尘橐（一作席），阴（一作兵）符寄药囊。空余麾下将（一作士），犹逐羽林郎。
[页]卷,册....[3155]278,9
第164笔
　　　　江北忆崔汶　卢纶
夜问江西客，还知在楚乡。全身出部伍，尽室逐渔商。
晴日游瓜步，新年对汉阳。月昏惊浪白，瘴起觉云黄。
望岭家何处，登山泪几行。闽中传有雪，应且住南康。
[页]卷,册....[3155]278,9
第165笔
　　　　早春归盩厔旧居（一作别业）却寄耿拾遗𣲗李校书端　卢纶
野日初晴麦垄分，竹园相接（一作村巷）鹿成群。几（一作万）家废井生青（一作秋，一作新）草，一树繁花傍（一作对）古坟。
引水忽惊冰满涧，向田空见石和云。可怜荒（一作芳）岁青山下（一作里），惟有松枝好寄（一作寄与）君。
[页]卷,册....[3156]278,9
第166笔
　　　　春日山中忆崔峒吉中孚（一作寄李舍人）　卢纶
延步爱清晨，空山日照春。蜜房那有主，石室自无邻。
泉急鱼依藻，花繁鸟近人。谁言失徒侣，唯与老相亲。
[页]卷,册....[3156]278,9
第167笔
　　　　客舍喜崔补阙司空拾遗访宿　卢纶
步月访诸邻，蓬居宿近臣。乌（一作弊）裘先醉客，清镜早朝人。
坏壁烟垂网，香街火照尘。悲荣俱是分，吾亦乐吾贫。
[页]卷,册....[3156]278,9
第168笔
　　　　苦雨闻包谏议欲见访戏赠　卢纶
草气厨烟咽不开，绕床连壁尽生苔。常时多病因多雨，那敢烦君车马来。
[页]卷,册....[3156]278,9
第169笔
　　　　客舍苦雨即事寄钱起郎士元二员外　卢纶
积雨暮凄凄，羁人状鸟（一作独自）栖。响空宫树接，覆水野云低。
穴蚁多随草，巢蜂半坠泥。遶池墙藓合，拥溜瓦松齐。
旧圃平如海，新沟曲似溪。坏阑留众蝶，欹栋止（一作上）群鸡。
莠盛终无实，槎枯返（一作遂）有荑。绿萍藏废井，黄叶隐危堤。
闾里欢将绝，朝昏望亦迷。不知霄汉侣，何路可相携（一作事攀跻）。
[页]卷,册....[3156]278,9
第170笔
　　　　郊居对雨寄赵涓给事包佶郎中[3156]　卢纶
暑雨青山里，随风到野居。乱沤浮曲砌，悬溜响（一作滴）前除。
尘镜愁多掩，蓬头懒更梳。夜窗凄枕席，阴壁润图书。
萧飒宜（一作移）新竹，龙钟拾野蔬。石泉空自咽，药圃不堪锄。
浊水淙深辙，荒兰拥败渠。繁枝留宿鸟，碎浪出寒（一作隐游，一作隐行）鱼。
桑屐（一作履）时登望，荷衣自卷舒。应怜在泥滓，无路托高车。
[页]卷,册....[3157]278,9
第171笔
　　　　蓝溪期萧道士采药不至　卢纶
春风生百药（一作草），几处术苗香。人远花空落，溪深日复长。
病多知药性，老近忆仙方。清（一作青）节何由见，三山桂自芳。
[页]卷,册....[3157]278,9
第172笔
　　　　雪谤后书事上皇甫大夫　卢纶
盛德总群英，高标仰国桢。独安巡狩日，曾掩赵张名。
业就难辞宠，朝回更授兵。晓川分牧马，夜雪覆连营。
长策威殊俗，嘉谋翊圣明。画图规阵势，梦笔纪山行。
绶拂池中影，珂摇竹外声。赐欢征妓乐，陪醉问（一作见）公卿。
却忆经前事，翻疑得此生。分深存没感，恩在子孙荣。
览镜愁将老，扪心喜复惊。岂言沈族重，但觉杀身轻。
有泪沾坟典，无家集弟兄。东西遭世难，流浪识交情。
阅古宗文举，推才慕正平。应怜守贫贱，又欲事躬耕。
[页]卷,册....[3157]278,9
第173笔
　　　　春日忆司空文明　卢纶
桃李风多日欲阴，百劳飞处落花深。贫居静久难逢信，知隔春山不可寻。
[页]卷,册....[3157]278,9
第174笔
　　　　卧病寓居龙兴观枉冯十七著作书知罢摄洛阳赴缑氏因题十四韵寄冯生并赠乔尊师（时予罢推官）[3157]　卢纶
乞假依山宅，蹉跎属岁周。弱荑轻采拾，钝质称归休。
潘岳衰将至，刘桢病未瘳。步迟乘羽客，起宴滞书邮。
幸以编方验，终贻骨肉忧。灼龟炉气冷，曝药树阴稠。
语命心堪醉，伤离梦亦愁。荤膻居已绝，鸾鹤见无由。
世累如尘积，年光剧水流。蹑云知有路，济海岂无舟。
倚玉翻成难，投砖敢望酬。卑栖君就禄，羸惫我逢秋。
腐叶填荒辙，阴萤出古沟。依然在遐想，愿子励风猷。
[页]卷,册....[3158]278,9
第175笔
　　　　秋夜寄冯著作　卢纶
河汉净无云，鸿声此夜闻。素心难（一作虽）比石，苍鬓欲如君。
露槿月中落，风萤池上分。何言千（一作十）载友，同迹不同群。
[页]卷,册....[3158]278,9
第176笔
　　　　洛阳早春忆吉中孚校书司空曙主簿因寄清江上人　卢纶
值迥逢高驻马频，雪晴闲看洛阳春。莺声报远同芳信，柳色邀欢似故人。
酒貌昔将花共艳，鬓毛今与草争新。年来百事皆无绪，唯与汤师结净因。
[页]卷,册....[3158]278,9
第177笔
　　　　偶逢姚校书凭附书达河南郄推官因以戏赠　卢纶
寄书常切到常迟，今日凭君君莫辞。若（一作君）问玉人殊易识，莲花府里最清羸。
[页]卷,册....[3158]278,9
第178笔
　　　　夜中得循州赵司马侍郎书因寄回使　卢纶
瘴海寄双鱼，中宵达我居。两行灯下泪，一纸岭南书。
地说炎蒸极，人称老病余。殷勤报（一作祝）贾傅，莫共酒杯疏。
[页]卷,册....[3158]278,9
第179笔
　　　　晚次新丰北野老家书事呈赠韩质明府[3158]　卢纶
机鸣舂响日暾暾，鸡犬相和汉古村。数派清泉黄菊盛，一林寒露紫梨繁。
衰翁正席矜新社，稚子齐襟读古论。共说年来但无事，不知何者是君恩。
[页]卷,册....[3159]278,9
第180笔
　　　　书情上大尹十兄　卢纶
紫陌绝纤埃，油幢千骑来。剖辞纷若雨，奔吏殷成雷。
圣泽初忧壅，群心本在台。海鳞方泼剌，云翼暂徘徊。
芳室芝兰茂，春蹊桃李开。江湖余派少，鸿雁远声哀。
命厌蓍龟诱，年惊弟姪催。磨铅惭砥砺，挥策愧驽骀。
玉管能喧谷，金炉可变灰。应怜费思者，衔泪亦衔枚。
[页]卷,册....[3159]278,9
第181笔
　　　　春思贻李方陵（一本无陵字）　卢纶
长安三月春，难别复难亲。不识冶游伴，多逢憔悴人。
渐知懽澹薄，转觉老殷勤。去矣尽如此，此辞悲未陈。
[页]卷,册....[3159]278,9
第182笔
　　　　驿中望山戏赠渭南陆贽主簿　卢纶
官微多惧事多同，拙性偏无主驿功。山在门前登不得，鬓毛衰尽路（一作落）尘中。
[页]卷,册....[3159]278,9
第183笔
　　　　太白西峰偶宿车祝二尊师石室晨登前𪩘凭眺书怀即事寄呈凤翔齐员外张侍御（一作郎）　卢纶
弱龄诚昧鄙，遇胜惟求止。如何羁滞中，得步青冥里。
青冥有桂丛，冰雪两仙翁。毛节未归海，丹梯闲倚空。
逍遥拟上清，洞府不知名。醮罢雨雷至，客辞山忽明。
山明鸟声乐，日气生岩（一作石）壑。岩（一作石）壑树修修，白云如水流。
白云消散尽，陇塞俨然秋。积阻关河固，绵联烽戍稠。
五营承庙略，四野失边愁。吁嗟系[3159]尘役，又负灵仙迹。
芝术自芳香，泥沙几沈溺。书此欲沾衣，平生事每违。
烟霄不可仰，鸾鹤自追随。
[页]卷,册....[3160]278,9
第184笔
　　　　赠韩山人　卢纶
见君何事不惭颜，白发生来未到山。更叹无家又无药，往来唯在酒徒间。
[页]卷,册....[3160]278,9
第185笔
　　　　赠李果毅　卢纶
向日磨金镞，当风著锦衣。上城邀贼语，走马截雕飞。
[页]卷,册....[3160]278,9
第186笔
　　　　春日书情赠别司空曙　卢纶
壮志随年尽，谋身意（一作独，一作觉，一作竟）未安。风尘交契阔（一作绝），老大别离难。
腊近晴多暖，春迟夜却寒。谁堪（一作怜）少兄弟，三十又（一作复）无官（一作五十未为官）。
[页]卷,册....[3160]278,9
第187笔
　　　　冬晓呈邻里　卢纶
终夜寝衣冷，开门思曙光。空阶一丛叶，华室四邻霜。
望阙觉天迥，忆山愁路荒。途中（一作中途）一留滞，双鬓飒然苍。
[页]卷,册....[3160]278,9
第188笔
　　　　首冬寄河东昭德里书事贻郑损仓曹　卢纶
清冬和暖天，老钝昼多眠。日爱闾巷静，每闻官吏贤。
寒菹供家食，腐叶（一作药）宿厨烟。且复执杯酒，无烦轻议边。
[页]卷,册....[3160]278,9
第189笔
　　　　浑赞善东斋戏赠陈归　卢纶
长裾珠履飒轻尘，闲以琴书列上宾。公子无雠可邀请，侯嬴此坐是何人。
[页]卷,册....[3160]278,9
第190笔
　　　　春日卧病示赵季黄（时陷在贼中）　卢纶
病中饶泪眼常昏，闻说花开亦闭门。语少渐知琴思苦，卧多唯觉鸟声喧。
黄埃满市图书贱，黑雾连山虎豹尊。今日支离顾形影，向君凡在几重恩。
[页]卷,册....[3161]278,9
第191笔
　　　　秋幕中夜（一作幕中秋夜）独坐迟明因陪陈翃郎中晨谒上公因（一作卿）书即事兼呈同院诸公　卢纶
风凄露泫然，明月在山巅。独倚古庭树，仰看深夜天。
叶翻萤不定，虫思草无边。南舍机杼发，东方云景鲜。
簪裘肃已整，车骑俨将前。百雉拱双戟，万夫尊一贤。
琳瑯多谋蕴，律吕更相宣。晓桂香浥露，新鸿晴满川。
熙熙造化功（一作功化），穆穆唐尧年。顾己草同贱，誓心金匪坚。
蹇辞惭自寡，渴病老难痊。书此更何问，边韶唯昼眠。
[页]卷,册....[3161]278,9
第192笔
　　　　寄赠库部王郎中（时充折籴使）　卢纶
谔谔汉名臣，从天令若春。叙辞皆诏旨，称宦（一作使）即星辰。
草木承风偃，云雷施泽均。威惩治粟尉，恩洽让田人。
泉货方将散，京坻自此陈。五营俱益灶，千里不停轮。
未远金门籍，旋清玉塞尘。硕儒推庆重，良友（一作史）颂公（一作功）频。
鹤发逢新镜，龙门跃旧鳞。荷君偏有问，深感浩难申。
[页]卷,册....[3161]278,9
第193笔
　　　　寄赠畅当山居　卢纶
古村荒石路，岁晏独言归。山雪厚三尺，社榆粗十围。
虬龙宁守蛰，鸾鹤岂矜飞。君子固安分，毋听劳者讥。
[页]卷,册....[3161]278,9
第194笔
　　　　偶宿山中忆畅当　卢纶
深山夜雪晴，坐忆晓山明。读易罢三卷，弹琴当五更。
薜萝枯有影，岩壑冻无声。此夕一相望，君应知我诚。
[页]卷,册....[3162]278,9
第195笔
　　　　秋中野望寄舍弟绶兼令呈上西川尚书舅　卢纶
忧来思远望，高处殊非惬。夜露湿苍山，秋陂满黄叶。
人随雁迢递，栈与云重叠。骨肉暂分离，形神遂疲薾。
红旌渭阳骑，几日劳登涉。蜀道蔼松筠，巴江盛舟楫。
小生即何限，简诲偏盈箧。旧恨尚填膺，新悲复萦睫。
因求种瓜利，自喜归耕捷。井臼赖依邻，儿童亦胜汲（一作笈）。
尘容不在照，雪鬓那堪镊。唯有餐霞心，知夫（一作未）与天接。
[页]卷,册....[3162]278,9
第196笔
　　　　行药前轩呈董山人　卢纶
不觉老将至，瘦来方自惊。朝昏多病色，起坐有劳声。
腠暖（一作体缓）苦肌（一作晴）痒，藏虚唯耳鸣。桑公富灵术，一为保余生。
[页]卷,册....[3162]278,9
第197笔
　　　　玩春因寄冯卫二补阙戏呈李益（时君与李新除侍御史）　卢纶
掖垣春色自天来，红药当阶次第开。萱草丛丛尔何物，等闲穿破绿莓苔。
[页]卷,册....[3162]278,9
第198笔
　　　　新移北厅因贻同院诸公兼呈畅博士　卢纶
华轩迩台座，顾影添时伦。弱质偃弥旷，清风来亦频。
恩辉坐凌迈，景物恣芳新。终乃愧吾友，无容私此身。
[页]卷,册....[3162]278,9
第199笔
　　　　与张擢对酌　卢纶
张翁对卢叟，一榼山村酒。倾酒请予歌，忽蒙张翁呵。
呵予官非屈，曲有怨词多。歌罢谢张翁，所思殊不同。
予悲方为老，君责一何空。曾看乐官录，向是悲翁曲。
张老闻此词，汪汪泪盈目。卢叟醉言粗，一杯凡数呼。
回头顾张老，敢欲戏为儒。
[页]卷,册....[3163]278,9
第200笔
　　　　喜从弟激初至　卢纶
儒服策羸车，惠然过我庐。叙年惭已长，称从意何疏。
作吏清无比，为文丽有余。应嗤受恩者，头白读兵书。
[页]卷,册....[3163]278,9
第201笔
　　　　寻贾尊师　卢纶
玉洞秦时客，焚香映绿萝。新传左慈诀，曾与右军鹅。
井臼阴苔遍，方书古字多。成都今日雨，应与酒相和。
[页]卷,册....[3163]278,9
第202笔
　　　　秋中过独孤郊居（即公主子）　卢纶
开（一作闲）园过水到郊居，共引家童拾野蔬。高树夕阳连古巷，菊花梨叶满荒渠。
秋山近处行过寺，夜雨寒时起读书。帝里诸亲别来久，岂知王粲爱樵渔。
[页]卷,册....[3163]278,9
第203笔
　　　　同耿拾遗春中题第四郎新修书院（一作同钱员外春中题薛载少府新书院）　卢纶
得接西园会，多因野性同。引藤连树影，移石（一作柏）间花丛。
学就晨昏外，欢生礼乐中。春游随墨客，夜宿伴潜公。
散帙灯惊燕，开帘月带风。朝朝在门下，自与五侯通。
[页]卷,册....[3163]278,9
第204笔
　　　　春日题杜叟山下别业　卢纶
白鸟群飞山半晴，渚田相接有泉声。园中晓露青丛合，桥上春风绿野明。
云影断来峰影出，林花落尽草花生。今朝醉舞同君乐，始信幽人不爱荣。
[页]卷,册....[3164]278,9
第205笔
　　　　过终南柳处士　卢纶
五（一作一）老正相寻，围棋到煮金。石摧丹井闭，月过洞门深。
猿鸟三时下，藤萝十里阴。绿泉多草气，青壁少花林。
自愧非仙侣，何言见道心。悠哉宿山口，雷雨夜沈沈。
[页]卷,册....[3164]278,9
第206笔
　　　　宿澄上人院　卢纶
竹窗闻远水，月出似溪中。香覆经年火，幡飘后夜风。
性昏知道晚，学浅喜言同。一悟归身处，何山路不通。
[页]卷,册....[3164]278,9
第207笔
　　　　题李沆林园　卢纶
古巷牛羊出，重门接柳阴。闲看入竹路，自有向山心。
种药齐幽石，耕田到远林。愿同词赋客，得兴（一作与）谢家深。
[页]卷,册....[3164]278,9
第208笔
　　　　过司空曙村居　卢纶
南北与山邻，蓬庵庇一身。繁霜疑有雪，枯草似无人。
遂性在（一作存）耕稼，所交唯贱贫。何言张掾傲，每重德璋亲。
[页]卷,册....[3165]279,9
第209笔
　　　　题念济寺晕上人院　卢纶
泉响竹潇潇，潜公居处遥。虚空闻偈夜，清净雨花朝。
放鹤临山阁，降龙步石桥。世尘徒委积，劫火定焚烧。
苔壁云难聚，风篁露易摇。浮生亦无著，况乃是芭蕉。
[页]卷,册....[3165]279,9
第210笔
　　　　题杨虢县竹亭　卢纶
夜宿密公室，话余将昼兴。遶阶三迳雪，当户一池冰。
家训资风化，心源隐政能。明朝复何见，莱（一作叶）草古沟塍。
[页]卷,册....[3165]279,9
第211笔
　　　　过楼观李尊师（一作过李尊师院）　卢纶
城阙望烟霞，常悲仙路赊。宁知樵子径，得到葛洪家。
犬吠松间月，人行洞里花。留诗千岁（一作载）鹤，送客五云车。
访（一作傲）世山空在，观棋日未斜。不知尘俗士，谁解种胡麻。
[页]卷,册....[3165]279,9
第212笔
　　　　雪谤后逢李叔度　卢纶
相逢空握手，往事不堪思。见少情难尽，愁深语自迟。
草生分路处，雨散出山时。强得宽离恨，唯当说后期。
[页]卷,册....[3166]279,9
第213笔
　　　　春日过李侍御（一作郎）　卢纶
高柳满春城，东园有鸟声。折花朝露滴，漱石野泉清。
心许陶家醉，诗逢谢客呈。应怜末行吏，曾是鲁诸生。
[页]卷,册....[3166]279,9
第214笔
　　　　出山逢耿𣲗　卢纶
云雪离披山（一作千）万里，别来曾住最高峰。暂到人间归不得，长安陌上又相逢。
[页]卷,册....[3166]279,9
第215笔
　　　　题金吾郭将军石伏茅堂（一作常衮诗）　卢纶
云戟曙沈沈，轩墀清且深。家传成栋美，尧宠结茅心。
玉佩多依石，油幢亦在林。炉香诸洞暖，殿影众山阴。
草奏风生笔，筵开雪满琴。客从龙阙至，僧自虎溪寻。
萧洒延清赏，风流会素襟。终朝息尘步，一醉间华簪。
[页]卷,册....[3166]279,9
第216笔
　　　　题贾山人园林　卢纶
竹影朦胧松影长，素琴清簟好风凉。连春诗会烟花满，半夜酒醒兰蕙香。
五字每将称玉友，一尊曾不顾金囊。长沙流谪君非远，莫遣英名负洛阳。
[页]卷,册....[3166]279,9
第217笔
　　　　秋夜同畅当宿藏公院[3166]　卢纶
礼足一垂泪，医王知病由。风萤方喜夜，露槿已伤秋。
顾以儿童（一作童子）爱，每从仁者求。将祈（一作来）竟何得，灭迹在缁流。
[页]卷,册....[3167]279,9
第218笔
　　　　重同畅当奘公院闻琴　卢纶
误以音声祈远公，请将徽轸付秋风。漾漾硖流吹不尽，月华如在白波中。
[页]卷,册....[3167]279,9
第219笔
　　　　同耿𣲗宿陆澧旅舍　卢纶
当轩云月开，清夜故人杯。拥褐觉霜下，抱琴闻雁来。
迎风君顾步，临路我迟回。双鬓共如此，此懽非易陪。
[页]卷,册....[3167]279,9
第220笔
　　　　题苗员外竹间亭　卢纶
高甃绝行尘，开帘似有春。风倾竹上雪，山对酒边人。
步暖先逢日，书空远见邻。还同内斋暇，登赏及诸姻。
[页]卷,册....[3167]279,9
第221笔
　　　　奉陪侍中登白楼（一作奉陪浑侍中五日登白鹤楼）　卢纶
高楼倚玉梯，朱槛与云齐。顾盼亲（一作临）霄汉，谈谐息鼓鼙。
洪河斜（一作回）更直，野雨急仍低。今日陪尊俎，唯当（一作还应）醉似泥。
[页]卷,册....[3167]279,9
第222笔
　　　　九日奉陪侍郎（一作陪浑侍中）登白楼　卢纶
碧霄孤鹤发清音，上宰因添望阙心。睥睨三层连步障，茱萸一朵映华簪。
红霞似绮河如带，白露团珠菊散金。此日所从何所问，俨然冠剑（一作盖）拥成林。
[页]卷,册....[3167]279,9
第223笔
　　　　春日喜雨奉和马侍中宴白楼　卢纶
鹳鹤相呼绿野宽，鼎臣闲倚玉栏干。洪河拥沬流仍急，苍岭和云色更寒。
艳艳风光呈瑞岁，泠泠歌颂振雕盘。今朝醉舞共（一作同）乡老，不觉倾（一作频）欹（一作斜）獬豸冠。
[页]卷,册....[3168]279,9
第224笔
　　　　奉陪侍中游石笋溪十二韵　卢纶
朝日照灵山，山溪浩纷错。图书无旧记，鲧禹应新凿。
双壁泻天河，一峰吐莲萼。潭心乱雪卷，岩腹繁珠落。
彩蛤攒锦囊，芳萝袅花索。猿群曝阳岭，九穴腥阴壑。
静得渔者言，闲闻洞仙博。欹松倚朱幰，广石屯油幕。
国泰事留侯，山春纵康乐。间关殊状鸟，烂熳无名药。
欲验少君方，还吟大隐作。旌幢不可驻，古塞新沙漠。
[页]卷,册....[3168]279,9
第225笔
　　　　九日奉陪侍中宴白（一作有鹤字）楼　卢纶
露白菊氛氲，西楼盛袭（一作宠盛）文。玉筵秋令节，金钺汉元勋。
说剑风生座，抽琴鹤遶云。𫍲儒无以答，愿得备前军。
[页]卷,册....[3168]279,9
第226笔
　　　　九日奉陪侍中宴后亭　卢纶
玉壶倾菊酒，一顾得淹留。彩笔征枚叟，花筵舞莫愁。
管弦能驻景，松桂不停秋。为谢蓬蒿辈，如何霜霰稠。
[页]卷,册....[3168]279,9
第227笔
　　　　九日奉陪令公登白楼同咏菊　卢纶
琼尊犹有（一作有仙）菊，可以献留侯。愿比三花秀，非同百卉秋。
金英分蕊（一作叶）细，玉露结房稠。黄雀知恩[3168]在，衔飞亦上楼。
[页]卷,册....[3169]279,9
第228笔
　　　　奉陪浑侍中上巳日泛渭河　卢纶
青（一作素）舸锦帆开，浮天接上台。晚莺和玉笛，春浪动金罍。
舟楫方朝海，鲸鲵自曝腮。应怜似萍者，空逐榜人回。
[页]卷,册....[3169]279,9
第229笔
　　　　奉陪侍中春日过武安君庙　卢纶
长裾间貔虎，遗庙盛攀登。白羽三千骑，红林一万层。
元臣达幽契，祝史告明征。抚坐悲今古，瞻容感废兴。
回风卷丛柏，骤雨湿诸陵。倏忽烟花霁，当营看月生。
[页]卷,册....[3169]279,9
第230笔
　　　　过玉〔真〕（贞）公主影殿　卢纶
夕照临（一作闲）窗起暗尘，青松绕（一作锁）殿不知春。君看白发诵经者，半是宫中歌舞人。
[页]卷,册....[3169]279,9
第231笔
　　　　题嘉祥殿南溪印禅师壁画影堂　卢纶
双屐（一作屦）参差锡杖斜，衲衣交膝对天花。瞻容（一作空）悟问修持劫，似指前溪无数沙。
[页]卷,册....[3169]279,9
第232笔
　　　　题伯夷庙　卢纶
中条山下黄礓石，垒作夷齐庙里神。落叶满阶尘满座，不知浇酒为（一作是）何人。
[页]卷,册....[3169]279,9
第233笔
　　　　早春游樊川野居却寄李端校书兼呈崔峒补阙司空曙主簿耿𣲗拾遗　卢纶
白水遍沟塍，青山对杜陵。晴明人望鹤，旷野鹿随僧。
古柳连巢折，荒堤带草崩。阴桥全覆雪，瀑（一作深）溜半垂冰。
斗鼠摇松影，游龟落石层。韶光偏不待，衰败巧相仍。
桂树曾争折，龙门几共登。琴师阮校尉，诗[3169]和柳吴兴。
舐笔求书扇，张屏看画蝇。卜邻空遂约，问卦独无征。
投足经危路，收才遇直绳。守农穷自固，行乐病何能。
掩帙蓬蒿晚，临川景气澄。飒然成一叟，谁更慕骞腾。
[页]卷,册....[3170]279,9
第234笔
　　　　同钱郎中晚春过慈恩寺　卢纶
不见僧中旧，仍逢雨后春。惜花将爱寺，俱是白头人。
[页]卷,册....[3170]279,9
第235笔
　　　　曲江春望　卢纶
菖蒲翻叶柳交枝，暗上莲舟鸟不知。更到无花最深处，玉楼金殿影参差。 

翠黛红妆画鹢中，共惊云色带微风。箫管曲长吹未尽，花南水北雨蒙蒙。 

泉声遍野入芳洲，拥沫吹花草上（一作上碧）流。落日（一作二月）行人渐无路，巢乌（一作蜂）乳燕满高楼。

[页]卷,册....[3170]279,9
第236笔
　　　　春日陪李庶子遵善寺东院晓望　卢纶
映竹水田分，当山起雁群。阳峰高对寺，阴井下通云。
雪昼（一作尽）唯逢鹤，花时此见君。由来禅诵地，多有谢公文。
[页]卷,册....[3170]279,9
第237笔
　　　　华清宫　卢纶
汉家天子好经过，白日青山宫殿多。见说只今生草处，禁泉荒石已相和。 

水（一作天）气朦胧满（一作暖）画梁，一回开殿满山香。宫娃几许经歌舞，白首翻令忆建章。

[页]卷,册....[3170]279,9
第238笔
　　　　题兴善寺后池　卢纶
隔窗栖白鹤（一作鸟），似与镜湖邻。月照何年树，花逢几遍（一作世，一作番，一作度）人。
岸莎青有路，苔径（一作迳石）[3170]绿无尘。永愿容依止，僧（一作山）中老此身。
[页]卷,册....[3171]279,9
第239笔
　　　　陪中书李纾舍人夜泛东池　卢纶
看月复听琴，移舟出树阴。夜村机杼急，秋水芰荷深。
石静龟潜上，萍开果（一作叶）暗沈。何言奉杯酒（一作杯酒兴），得见五湖心。
[页]卷,册....[3171]279,9
第240笔
　　　　宴赵氏昆季书院因与会文并率尔投赠　卢纶
诗礼挹余波，相懽在琢磨。琴尊方会集，珠玉忽骈罗。
谢族风流盛，于门福庆多。花攒骐骥枥，锦绚凤凰窠。
咏雪因饶妹，书经为爱鹅。仍闻广练被，更有远儒过。
[页]卷,册....[3171]279,9
第241笔
　　　　题天华观　卢纶
峰嶂徘徊霞景新，一潭寒水绝纤鳞。朱字灵书千万轴（一作卷），苍髯道士两三人。
芝童解说壶中事，玉管能留天上春。眼见仙丹求不得，汉家簪绂（一作绶）在羸身。
[页]卷,册....[3171]279,9
第242笔
　　　　宿石瓮寺　卢纶
殿有寒灯草有萤，千林万壑寂无声。烟凝积水龙蛇蛰，露湿空山星汉明。
昏霭雾中悲世界，曙霞光里见王城。回瞻相好因垂泪，苦海波涛何日平。
[页]卷,册....[3171]279,9
第243笔
　　　　题悟真寺　卢纶
万峰交掩一峰开，晓色常从天上来。似到西方诸佛国，莲花影里数楼（一作层）台。
[页]卷,册....[3171]279,9
第244笔
　　　　题云际寺上方[3171]　卢纶
松高萝蔓轻，中有石床平。下界水长急，上方灯自明。
空门不易启，初地本无程。回步忽山尽，万缘从此生。
[页]卷,册....[3172]279,9
第245笔
　　　　九日同司直九叔崔侍御宝鸡南楼　卢纶
把菊叹将老，上楼悲未还。短长新白发，重（一作稠）叠旧青山。
霜气清襟袖，琴声引醉颜。竹林唯七友，何幸亦登攀。
[页]卷,册....[3172]279,9
第246笔
　　　　同王员外雨后登开元寺南楼因寄西岩警（一作𧦬）上人　卢纶
过雨开楼看晚虹，白云相逐水相通。寒蝉噪暮野无日，古树伤秋天有风。
数穗远烟凝垄上，一枝繁果忆山中。何言暂别东林友，惆怅人间事不同。
[页]卷,册....[3172]279,9
第247笔
　　　　同赵进马元阳春日登长春宫古城望河中因寄郑损仓曹（损，进马之舅）　卢纶
城头春霭晓蒙蒙，指望关桥满袖风。云骑闲嘶宫柳外，玉人愁立草花中。
钟分寺路山光绿，河绕军州日气红。迹忝已成（一本此二字缺）方恋赏，此时离恨与君同。
[页]卷,册....[3172]279,9
第248笔
　　　　同崔峒补阙慈恩寺避暑　卢纶
寺凉高树合，卧石绿阴中。伴鹤惭仙侣，依僧学老翁。
鱼沈荷叶露，鸟散竹林风。始悟尘居者，应将火宅同。
[页]卷,册....[3172]279,9
第249笔
　　　　春日登楼有怀　卢纶
花正浓时人正愁，逢花却欲替花羞。年来笑伴皆归去，今日晴明（一作春风）独上楼。
[页]卷,册....[3172]279,9
第250笔
　　　　长安春望　卢纶
东风吹雨过青山，却望千门草（一作柳）色闲。家在梦中何日到，春生（一作归，又作来）江上几人还。
川原缭绕浮云外，宫阙参差落照间。谁念为儒逢世难（一作多失意），独将衰鬓客秦关。
[页]卷,册....[3173]279,9
第251笔
　　　　冬日登城楼有怀因赠程腾　卢纶
生涯何事多羁束，赖此登临畅心目。郭南郭北无数山，万井逶迤流水间。
弹琴对酒不知暮，岸帻题诗身自（一作旦）闲。风声肃肃雁飞绝，云色茫茫欲成雪。
遥思海客天外归，坐想征人两头别。世情多以（一作似）风尘隔，泣尽无因画（一作对）筹策。
谁知白首窗下人，不接朱门坐中客。贱亦不足叹，贵亦不足陈。
长卿未遇杨朱泣，蔡泽无媒原宪贫。如今万乘方用武，国命天威借貔虎。
穷达皆为身外名，公侯可废刀头取。君不见汉家边将在边庭，白羽三千出井陉。
当风看猎拥珠翠，岂在终年穷一经。
[页]卷,册....[3173]279,9
第252笔
　　　　过仙游寺　卢纶
上方下方雪中路，白云流水如闲步（一作闲数步）。数峰行尽（一作峰到尽时）犹未归，寂寞经声竹阴暮。
[页]卷,册....[3173]279,9
第253笔
　　　　同路郎中韩侍御春日题野寺　卢纶
寺前山远古陂宽，寺里人稀（一作移）春草寒。何事最堪悲色相，折花将与老僧看。
[页]卷,册....[3173]279,9
第254笔
　　　　奉和李益游栖岩寺（一作西岩寺，一作常衮诗） 卢纶
林香雨气新，山寺绿无尘。遂结云外赏（一作侣），共游天上春。
鹤鸣金阙（一作阁）丽，僧语（一作话）竹房邻。待月水流急，惜花风起频。
何方非坏境，此地有归人。回首空门路，皤（一作皓）然一幻身。
[页]卷,册....[3173]279,9
第255笔
　　　　秋夜同畅当宿潭上西亭　卢纶
圆月出山头，七贤林下游。梢梢寒叶坠，滟滟月波流。
凫鹄共思晓，菰蒲相与秋。明当此中别，一为望汀洲。
[页]卷,册....[3174]279,9
第256笔
　　　　山中一绝　卢纶
饥食松花渴饮泉，偶从山后到山前。阳坡软草厚如织，因（一作闲）与鹿麛相伴眠。
[页]卷,册....[3174]279,9
第257笔
　　　　与畅当夜泛秋潭　卢纶
萤火飏莲丛，水凉多夜风。离人将落叶，俱在一船中。
[页]卷,册....[3174]279,9
第258笔
　　　　秋夜宴集陈翃（一作雄）郎中圃亭美校书郎张正元归乡　卢纶
泉清兰菊稠，红果落城沟。保庆台榭古，感时琴瑟秋。
硕儒欢颇至，名士礼能周。为谢邑中少，无惊池上鸥。
[页]卷,册....[3174]279,9
第259笔
　　　　春游东潭　卢纶
移舟试望家，漾漾似天涯。日暮满潭雪，白鸥和柳花。
[页]卷,册....[3174]279,9
第260笔
　　　　同薛存诚登栖岩寺　卢纶
衰蹇步难前，上山如上天。尘泥来自晚，猿鹤到何先。
万壑应孤磬，百花通一泉。苍苍此明月，下界正沈眠。
[页]卷,册....[3174]279,9
第261笔
　　　　河中府崇福寺看花[3174]　卢纶
闻道山花如火红，平明登寺已经风。老僧无见亦无说，应与看人心不同。
[页]卷,册....[3175]279,9
第262笔
　　　　冬日宴郭监林亭　卢纶
玉勒聚如云，森森鸾鹤群。据梧花罽接，沃盥石泉分。
华味惭初识，新声喜尽闻。此山招老贱，敢不谢夫君。
[页]卷,册....[3175]279,9
第263笔
　　　　奉和李舍人昆季咏玫瑰花寄赠徐侍郎（一作郎中，一作常衮诗）　卢纶
独鹤寄烟霜，双鸾思晚芳。旧阴依谢宅，新艳出萧（一作丘）墙。
蝶散（一作起）摇轻露，莺衔入夕阳。雨朝胜濯锦，风夜剧焚香。
断（一作丽）日（一作烧）千层（一作重）艳，孤霞一（一作万）片光。密来惊叶少，动处觉枝长。
布影期高赏，留春为远方。尝闻赠琼玖，叨和愧升（一作登）堂。
[页]卷,册....[3175]279,9
第264笔
　　　　同耿𣲗司空曙二拾遗题韦员外东斋花树　卢纶
绿砌红花树，狂风独未吹。光中疑有燄，密处似无枝。
鸟动香轻发，人愁影屡移。今朝数片落，为报汉郎知。
[页]卷,册....[3175]279,9
第265笔
　　　　观袁修（一作修）侍郎（ 一作崔郎中）涨新池　卢纶
引水香（一作春）山近，穿云复遶林。才闻篱外响，已觉石边深。
满处侵苔色，澄来见柳阴。微风月明夜，知有五湖心。
[页]卷,册....[3175]279,9
第266笔
　　　　和徐法曹赠崔洛阳斑竹杖以诗见答　卢纶
玉干一寻余，苔花锦不如。劲堪和醉倚，轻好向空书。
采拂稽山曲，因依释氏居。方辰将独步，岂与此君[3175]疏。
[页]卷,册....[3176]279,9
第267笔
　　　　早（一作仲）秋望华清宫中树因以成咏（一作常衮诗）　卢纶
可怜云木丛，满禁碧蒙蒙。色润灵（一作虚）泉近，阴清辇路通。
玉坛标八桂，金井识双桐。交映凝寒露，相和起夜风。
数枝盘石上，几叶落云中。燕拂宜秋霁，蝉鸣觉昼空。
翠屏更隐见，珠缀共玲珑。雷雨生成早，樵苏禁令雄。
野藤高助绿，仙果迥呈红。惆怅缭垣暮，兹山闻暗蛩。
[页]卷,册....[3176]279,9
第268笔
　　　　小鱼咏寄泾州杨侍郎　卢纶
莲花影里暂相离，才出浮萍值罟师。上得龙门还失浪，九江何处是归期。
[页]卷,册....[3176]279,9
第269笔
　　　　贼中与严越卿曲江看花　卢纶
红枝欲折紫枝殷（一作繁），隔水连宫不用攀。会待长风吹落尽，始能开眼向青山。
[页]卷,册....[3176]279,9
第270笔
　　　　同畅当咏蒲团　卢纶
团团锦花结，乃是前溪蒲。拥坐称儒褐，倚眠宜病夫。
唯当学禅寂，终老与之俱。
[页]卷,册....[3176]279,9
第271笔
　　　　焦篱店醉题（时看弄邵翁伯）　卢纶
洛下渠头百卉新，满筵歌笑独伤春。何须更弄邵（一作却）翁伯，即我此身如此人。
[页]卷,册....[3176]279,9
第272笔
　　　　陈翃中丞东斋赋白玉簪　卢纶
美矣新成太华峰，翠莲枝折叶重重。松阴满涧闲飞鹤，潭影通云暗上龙。
漠漠水香风颇馥，涓涓乳溜味何浓。因声远报浮丘子，不奏登封时不容。
[页]卷,册....[3176]279,9
第273笔
　　　　新茶咏寄上西川相公二十三舅大夫二十旧　卢纶
三献蓬莱始一尝，日调金鼎阅芳香。贮之玉合才半饼，寄与阿连（一作谁）题数行。
[页]卷,册....[3177]279,9
第274笔
　　　　泊扬子江岸　卢纶
山映（一作影）南徐暮，千帆入古（一作吉）津。鱼惊出浦火，月照渡江人。
清镜催双鬓，沧波寄一身。空怜莎草色，长接故园春。
[页]卷,册....[3177]279,9
第275笔
　　　　晚次鄂州（至德中作）　卢纶
云开远见汉阳城，犹是孤帆一日程。估客昼眠知浪静，舟人夜语觉潮生。
三湘衰（一作愁）鬓逢秋色，万里归心对月明。旧业已随征战尽，更堪江上鼓鼙声。
[页]卷,册....[3177]279,9
第276笔
　　　　夜投（一本有终南二字）丰德寺谒海（一作液）上人（一作李端诗）　卢纶
半夜中峰有磬声，偶逢樵者问山名。上方月晓闻僧语（一作话），下路（一作界）林疏见客行。
野鹤巢边松最老，毒龙潜处水偏清。愿得远公知姓字，焚香洗钵过浮生。
[页]卷,册....[3177]279,9
第277笔
　　　　江行次武昌县　卢纶
家寄五湖间，扁舟往复还。年年生白发，处处上青山。
去国空知远，安身竟不闲。更悲江畔柳，长是北人攀。
[页]卷,册....[3177]279,9
第278笔
　　　　夜泊金陵　卢纶
圆月出高城，苍苍照水营。江中正吹笛，楼上又无更。
洛下仍传箭，关西欲进兵。谁知五湖外，诸将但（一作[3177]将吏更）争名。
[页]卷,册....[3178]279,9
第279笔
　　　　渡浙江　卢纶
前船后船未相及，五两头平北风急。飞沙卷地日色昏，一半征帆浪花（一作潮浪）湿。
[页]卷,册....[3178]279,9
第280笔
　　　　李端公（一作严维诗，题作送李端）　卢纶
故关衰草遍，离别自（一作正）堪悲。路出寒云外，人归暮雪时。
少孤为客早（一作惯），多难识君迟。掩泪空相向，风尘何处期。
[页]卷,册....[3179]280,9
第281笔
　　　　秋晚山中别业　卢纶
树老野泉清，幽人好独行。去闲知路静，归晚喜山明。
兰芰通荒井，牛羊出古城。茂陵秋最冷（一作晚），谁念一书生。
[页]卷,册....[3179]280,9
第282笔
　　　　关口逢徐迈　卢纶
废寺连荒垒，那知见子真。关城夜有雪，冰渡晓无人。
酒里唯多（一作移）病，山中愿作邻。常闻兄弟乐，谁肯信（一作唯见谢）家贫。
[页]卷,册....[3179]280,9
第283笔
　　　　山中咏古木　卢纶
高木已萧索，夜雨复秋风。坠叶鸣丛（一作荒）竹，斜根拥断蓬。
半侵山色（一作影）里，长在水声中。此地何人到，云门去（一作间路）亦通。
[页]卷,册....[3179]280,9
第284笔
　　　　酬李端公（一本无端字）野寺病居见寄　卢纶
野寺钟昏（一作昏钟）山正阴，乱藤高竹（一作下）水声深。田夫就饷还依草，野雉惊飞不过林。
斋沐暂思同静室，清羸已觉助禅心。寂寞日长谁问疾，料君惟取古方寻。
[页]卷,册....[3180]280,9
第285笔
　　　　送少微上人游蜀　卢纶
瓶钵绕禅衣，连宵宿翠微。树开巴水远，山晓蜀星稀。
识遍中朝贵，多谙外学非。何当一传付，道侣愿知归。
[页]卷,册....[3180]280,9
第286笔
　　　　送宁国夏侯丞　卢纶
楚国青芜上，秋云似白波。五湖长路少，九派乱（一作断）山多。
谢守通诗宴，陶公许醉过。怃然（一作无钱）饯离阻，年鬓两蹉跎。
[页]卷,册....[3180]280,9
第287笔
　　　　送袁偁　卢纶
谏猎名空久，多因病与贫。买书行几市，带雨别何人。
客路山连水，军州日映尘。凄凉一分手，俱恨老相亲。
[页]卷,册....[3180]280,9
第288笔
　　　　赠别李纷　卢纶
头白乘驴悬布囊，一回言别泪千行。儿孙满眼无归处，唯到尊前似故乡。
[页]卷,册....[3180]280,9
第289笔
　　　　罪（一作非）所送苗员外上都　卢纶
谋身当议罪，宁遣友朋闻。祸近防难及，愁长事（一作思）未分。
寂寥惊远语，幽闭望归云。亲戚如相见，唯应[3180]泣向君。
[页]卷,册....[3181]280,9
第290笔
　　　　送李校书赴东川幕　卢纶
泥阪望青城，浮云与栈平。字形知国号，眉势识山名。
编简尘封阁，戈鋋雪照营。男儿须聘用，莫信笔堪耕。
[页]卷,册....[3181]280,9
第291笔
　　　　至德中赠内兄刘赞　卢纶
时难访亲戚，相见喜还悲。好学年空在，从戎事已迟。
听琴泉落处，步履雪深时。惆怅多边信，青山共有期。
[页]卷,册....[3181]280,9
第292笔
　　　　春日灞亭同苗员外寄皇甫侍御（一作庾侍御）　卢纶
坐见春云暮，无因报所思。川平人去远，日暖雁飞迟。
对酒山长在，看花鬓自衰。谁堪登灞岸，还作旧（一作异）乡悲。
[页]卷,册....[3181]280,9
第293笔
　　　　送颜推官游银夏谒韩大夫　卢纶
丛篁（一作杯）叫寒笛，满眼塞山青。才子尊前画，将军石上铭。
猎声云外响，战血雨中腥。苦乐从来事，因君一涕零。
[页]卷,册....[3181]280,9
第294笔
　　　　咸阳送房济侍御归太原幕（昔尝与济同游此邑）　卢纶
旧居无旧邻，似见故乡（一作园）春。复对别离酒，欲成衰老人。
客衣频染泪，军旅亦多尘。握手重相勉，平生心所因。
[页]卷,册....[3181]280,9
第295笔
　　　　宝泉寺送李益端公归邠宁幕　卢纶
参差岩障东，云日晃龙宫。石净非因雨，松凉不为风。
恋泉将鹤并，偷果与猿同。眼界尘虽染，心源蔽（一作路）已通。
莲花国何限，贝叶字无穷。早晚登麟阁，慈门欲付公。
[页]卷,册....[3182]280,9
第296笔
　　　　送何召下第后归蜀　卢纶
褒斜行客过，栈道响危空。路湿云初上，山明（一作暄）日正中。
水程通海货，地利杂吴风。一别金门远，何人复荐雄。
[页]卷,册....[3182]280,9
第297笔
　　　　宿定陵寺（寺在陵内）　卢纶
古塔荒台出禁墙，磬声初尽漏声长。云生紫殿幡花湿，月照青山松柏香。
禅室夜闻风过竹，奠筵朝启露沾裳。谁悟威灵同寂灭，更堪砧杵发昭阳。
[页]卷,册....[3182]280,9
第298笔
　　　　送彭开府往云中觐使君兄　卢纶
一门三代贵，非是主恩偏。破虏山铭在，承家剑艺全。
夺旗貂帐侧，射虎雪林前。雁塞逢兄弟，云州发管弦。
冻河光带日，枯草净无烟。儒者曾修（一作亲）武，因贻上将篇。
[页]卷,册....[3182]280,9
第299笔
　　　　送李缃　卢纶
旧国仍连五将营，儒衣何处谒公卿。波翻远水蒹葭动，路入寒村机杼鸣。
嵇康书论多归兴，谢氏家风有学名。为问西来雨中客，空山几处是前程。
[页]卷,册....[3182]280,9
第300笔
　　　　送内弟韦宗仁归信州觐省[3182]　卢纶
常嗟外族兄弟稀，转觉心孤是送归。醉掩壶觞人有泪，梦惊波浪日（一作愁穿魂梦月）无辉。
烹鱼绿岸烟浮（一作迷）草，摘（一作采）橘青溪露湿衣。闻说江楼长卷幔，几回风起望胡威。
[页]卷,册....[3183]280,9
第301笔
　　　　长安疾后首秋夜即事（一作陈羽诗）　卢纶
九重深锁禁城秋，月过南宫渐映楼。紫陌夜深槐露滴，碧空云尽火星流。
清风刻漏传三殿，甲第歌钟乐五侯。楚客病来乡思苦，寂寥灯下不胜愁。
[页]卷,册....[3183]280,9
第302笔
　　　　送崔琦赴宣州幕　卢纶
五马临流待幕宾，羡君谈笑出风尘。身闲就养宁辞远，世难移家莫厌贫。
天际晓山三峡路，津头腊市九江人。何处遥知最惆怅，满湖青草雁声春。
[页]卷,册....[3183]280,9
第303笔
　　　　送杨皞东归　卢纶
登楼掩泣话归期，楚树荆云发远思。日里扬帆闻戍鼓，舟中酹（一作酌）酒见山祠。
西江风浪何时尽，北客音（一作鱼）书欲寄谁。若说湓城杨司马，知君望国有新诗。
[页]卷,册....[3183]280,9
第304笔
　　　　至德中途中书事却寄李僩　卢纶
乱离无处不伤情，况复看碑对古城。路遶寒山人独去，月临秋水雁空惊。
颜衰重喜归乡国，身贱多惭问姓名。今日主人还共醉，应怜世故一儒生。
[页]卷,册....[3183]280,9
第305笔
　　　　奉和太常王卿酬中书李舍人中书寓直春夜对月见寄　卢纶
露如轻雨月如霜，不见星河见雁行。虚晕入池波自泛，满轮当苑桂多香。
春台几望黄龙阙，云路宁分白[3183]玉郎。是夜巴歌应金石，岂殊萤影对清光。
[页]卷,册....[3184]280,9
第306笔
　　　　酬包佶郎中览拙卷后见寄　卢纶
令伯支离晚读书，岂知词赋称相如。枉（一作狂）逢花木无新思，拙就（一作伏）溪潭（一作源）损旧居。
禁路看山歌（一作珂）自缓，云司玩月漏应疏（一作夜应初）。沈忧敢望金门召，空愧巴歈并（一作问）子虚。
[页]卷,册....[3184]280,9
第307笔
　　　　送史采滑州谒贾仆射　卢纶
朱门洞启俨行车，金𫔎装囊半是书。君向东州问徐胤，羊公何事灭吹鱼。
[页]卷,册....[3184]280,9
第308笔
　　　　送鲍中丞赴太原　卢纶
分路引鸣驺，喧喧似陇头。暂移西掖望，全解北门忧。
专幕临都护，分（一作亲）曹制督邮。积冰营不下，盛雪猎方休。
白草连胡帐，黄云拥戍楼。今朝送旌旆，一减鲁儒羞。
[页]卷,册....[3184]280,9
第309笔
　　　　送耿拾遗𣲗充括图书使往江淮　卢纶
传令收遗籍，诸儒喜饯君。孔家唯有地，禹穴但生云。
编简知还（一作还知）续，虫鱼亦自分。如逢北山隐，一为谢移文。
[页]卷,册....[3184]280,9
第310笔
　　　　送郭判官赴振武　卢纶
黄河九曲流，缭绕古边州。鸣雁飞初夜，羌胡正晚秋。
凄凉（一作清）金管思，迢递玉人愁。七叶推（一作虽）多庆，须怀杀敌忧。
[页]卷,册....[3184]280,9
第311笔
　　　　春江夕望[3184]　卢纶
洞庭芳草遍，楚客莫思归。经难人空老，逢春雁自飞。
东西兄弟远，存没友朋稀。独立还垂泪，天南一布衣。
[页]卷,册....[3185]280,9
第312笔
　　　　送元昱尉义兴　卢纶
欲成云海别，一夜梦天涯。白浪缘江雨，青山绕县花。
风标当剧部，冠带称儒家。去矣谢亲爱，知予发已华。
[页]卷,册....[3185]280,9
第313笔
　　　　送黎兵曹往陕府结亲（所昏即君从母女弟）　卢纶
郎马两如龙，春朝上路逢。鸳鸯初集水，薜荔欲依松。
步帐歌（一作障珂）声转，妆台烛影重。何言在阴者，得是戴侯宗。
[页]卷,册....[3185]280,9
第314笔
　　　　送乐平苗明府　卢纶
累职比柴桑，清秋入楚乡。一船灯照浪，两岸树凝霜。
亭吏趋寒雾，山城敛曙光。无辞折腰久，仲德在鸳行。
[页]卷,册....[3185]280,9
第315笔
　　　　晚到盩厔耆老家　卢纶
老翁曾旧识，相引出柴门。苦话别时事，因寻溪上村。
数年何处客，近日几家存。冒雨看禾黍，逢人忆子孙。
乱藤穿井口，流水到篱根。惆怅不堪住，空山月又昏。
[页]卷,册....[3185]280,9
第316笔
　　　　卧病书怀　卢纶
苦心三十载，白首遇艰难。旧地成孤客，全家赖钓竿。
貌衰缘药尽，起晚为山寒。老病今如此，无人更问[3185]看。
[页]卷,册....[3186]280,9
第317笔
　　　　落第后归终南别业　卢纶
久为名所误，春尽始归山。落羽羞言命，逢人强破颜。
交流贫病里，身老是非间。不及东溪月，渔翁夜往还。
[页]卷,册....[3186]280,9
第318笔
　　　　送朝邑（一作夏县）张明（一作少）府（此公善琴）　卢纶
千室暮山西，浮云与树齐。剖辞云落纸，拥吏雪成泥。
野火芦千顷，河田水万畦。不知琴月夜，谁得听乌啼。
[页]卷,册....[3186]280,9
第319笔
　　　　送李方东归（即故李校书端亲弟）　卢纶
故交三四人，闻别共沾巾。举目是陈事，满城无至亲。
身从丧日病，家自俭年贫。此去何堪远，遗孤在旧邻。
[页]卷,册....[3186]280,9
第320笔
　　　　秋晚霁后野望忆夏侯审　卢纶
天晴禾黍平，畅目亦伤情。野店云日丽，孤庄砧杵鸣。
川原唯寂寞，岐路自纵横。前后无俦侣，此怀谁与呈。
[页]卷,册....[3186]280,9
第321笔
　　　　送王尊师（一作道士）　卢纶
梦别一仙人，霞衣满鹤身。旌幢天路晚（一作远），桃杏海山春。
种玉非求稔，烧金不为贫。自怜头白早（一作向白），难（一作谁）与葛洪亲。
[页]卷,册....[3186]280,9
第322笔
　　　　送抚州周使君（即侍中之婿）　卢纶
周郎三十余，天子赐鱼书。龙节随云水，金铙动里闾。
松声三楚远，乡思百花初。若转弘农守，萧咸事不如。
[页]卷,册....[3187]280,9
第323笔
　　　　赠别司空曙　卢纶
有月曾同赏，无秋不共悲。如何与君别，又是菊花时。
[页]卷,册....[3187]280,9
第324笔
　　　　送王录事赴任苏州（即舍人堂弟）　卢纶
古堤迎拜路，万里一帆前。潮作浇田雨，云成煮海烟。
吏闲唯重法，俗富不忧边。西掖今宵咏，还应（一作须）寄阿连。
[页]卷,册....[3187]280,9
第325笔
　　　　大梵山寺院奉呈趣上人赵中丞　卢纶
渐欲（一作散发）休人事，僧房学闭关。伴鱼浮水上，看鹤向林间。
寺古秋仍早，松深暮更闲。月中随道友，夜夜坐空山。
[页]卷,册....[3187]280,9
第326笔
　　　　送恒操上人归江外觐省　卢纶
依佛不违亲，高堂与寺邻。问安双树晓，求膳一僧贫。
持咒过龙庙，翻经化海人。还同惠休去，儒者亦沾巾。
[页]卷,册....[3187]280,9
第327笔
　　　　上巳日陪齐相公花楼宴　卢纶
钟陵暮春月，飞观延群英。晨霞耀中轩，满席罗金琼。
持杯凝远睇，触物结幽情。树色（一作杪）参差绿，湖光[3187]潋滟明。
礼卑瞻绛帐，恩浃厕华缨。徒记山阴兴，祓禊（一作念此，一作今日）乃为荣。
[页]卷,册....[3188]280,9
第328笔
　　　　寒食　卢纶
孤客飘飘岁载华，况逢寒食倍思家。莺啼远墅多从柳，人哭荒坟亦有花。
浊水秦渠通渭急，黄埃京洛上原斜。驱车西近长安好，宫观参差半隐霞。
[页]卷,册....[3188]280,9
第329笔
　　　　舟中寒食　卢纶
寒食空江曲，孤舟渺水前。斗鸡沙鸟异，禁火岸花然。
日霁开愁望，波喧警醉眠。因看数茎鬓，倍欲惜芳年。
[页]卷,册....[3188]280,9
第330笔
　　　　元日早朝呈故省诸公　卢纶
万戟凌霜布，森森瑞气间。垂衣当晓日，上寿对南山。
济济延多士，跹跹舞百蛮。小臣无事谏，空愧伴鸣环。
[页]卷,册....[3188]280,9
第331笔
　　　　元日朝回中夜书情寄南宫二故人　卢纶
鸣佩随鹓鹭，登阶见冕旒。无能裨圣代，何事别沧洲。
闲夜贫还醉，浮名老渐羞。凤城春欲晚，郎吏忆同游。
[页]卷,册....[3188]280,9
第332笔
　　　　裴给事宅白牡丹（一作裴潾诗）　卢纶
长安豪贵惜春残，争玩街西（一作赏新开）紫牡丹。别有玉盘承露冷，无人起就月中看。
[页]卷,册....[3188]280,9
第333笔
　　　　送韦判官得雨中山[3188]　卢纶
前峰后岭碧蒙蒙，草拥惊泉树带风。人语马嘶听不得，更堪长路在云中。
[页]卷,册....[3189]280,9
第334笔
　　　　送宛丘任少府　卢纶
带绶别乡亲，东为千里人。俗讹唯竞祭，地古不留春。
野戍云藏火，军城树拥尘。少年何所重，才子又清贫。
[页]卷,册....[3189]280,9
第335笔
　　　　送永阳崔明府　卢纶
鹤唳蒹葭晓（一作岸），中流见楚城。浪清风乍息，山白月犹明。
废路开荒木，归人种古营。悬闻正讹俗，邴曼更（一作最）知名。
[页]卷,册....[3189]280,9
第336笔
　　　　割飞二刀子歌　卢纶
我家有翦刀，人云鬼国铁。裁罗裁绮无钝时，用来三年一股折。
南中匠人淳用钢，再令盘屈随手伤。改锻割飞二刀子，色迎霁雪锋含霜。
两条神物秋冰薄，刃淬初蟾鞘金错。越戟吴钩不足夸，斩犀切玉应怀怍。
日试曾磨汉水边，掌中恄栗声冷然。神惊魄悸却收得，刃头已吐微微烟。
刀乎刀乎何烨烨，魑魅须藏怪须慑。若非良工变尔形，只向裁缝委箱箧。
[页]卷,册....[3189]280,9
第337笔
　　　　送郎士元使君赴郢州　卢纶
赐衣兼授节，行日郢中闻。花发登山庙，天晴（一作清）阅水军。
渔商三楚接，郡邑九江分。高兴应难遂，元戎有大勋。
[页]卷,册....[3189]280,9
第338笔
　　　　春词[3189]　卢纶
北苑罗裙带，尘衢锦绣鞋。醉眠芳树下，半被落花埋。
[页]卷,册....[3190]280,9
第339笔
　　　　清如玉壶冰　卢纶
玉壶冰始结，循吏政初成。既有虚心鉴，还如照胆清。
瑶池惭洞澈，金镜让澄明。气若朝霜动，形随夜月盈。
临人能不蔽，待物本无情。怯对圆光里，妍蚩自此呈（一作生）。
[页]卷,册....[3190]280,9
第340笔
　　　　山店（一作王建诗）　卢纶
登登山路行时尽，决决溪泉到处闻。风动叶声山犬吠，一（一作几）家松火隔秋云。
[页]卷,册....[3190]280,9